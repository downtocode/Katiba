

# Sura Ya Kumi Na Nane <br/> MENGINEYO


### 277. Utaratibu Wa Kujiuzulu Katika Utumishi Wa Umma

1. Mtu yeyote mwenye dhamana ya kazi yoyote iliyoanzishwa na Katiba hii anaweza kujiuzulu kwa kutoa taarifa iliyoandikwa na kutiwa saini kwa mkono wake, kwa kufuata masharti yafuatayo:
	1. iwapo mtu huyo aliteuliwa au kuchaguliwa na mtu mmoja, basi taarifa hiyo ya kujiuzulu ataiwasilisha kwa mtu huyo aliyemteua au aliyemchagua, au iwapo aliteuliwa au kuchaguliwa na kikao cha watu, basi taarifa hiyo ya kujiuzulu ataiwasilisha kwenye kikao hicho;
	1. iwapo mtu huyo ni Rais, basi taarifa hiyo ya kujiuzulu ataiwasilisha kwa Spika;
	1. iwapo mtu huyo ni Makamu wa Kwanza wa Rais, basi taarifa hiyo ya kujiuzulu ataiwasilisha kwa Rais;
	1. iwapo mtu huyo ni “Waziri Mkuu”, basi taarifa hiyo ya kujiuzulu ataiwasilisha kwa Rais na nakala kwa Spika; na
	1. iwapo mtu huyo ni Spika au Naibu Spika wa Bunge, basi taarifa hiyo ya kujiuzulu ataiwasilisha kwa Katibu wa Bunge.
1. Mtu aliyetoa taarifa ya kujiuzulu kwa mujibu wa masharti ya ibara ndogo ya (1), atahesabiwa kuwa amejiuzulu tangu siku ambayo taarifa yake ya kujiuzulu itakapopokelewa na mtu anayehusika au kikao kinachohusika au itakapopokelewa na mtu yeyote aliyeruhusiwa kuipokea taarifa hiyo na mtu anayehusika au kikao kinachohusika: Isipokuwa kama taarifa hiyo ya kujiuzulu imeeleza kwamba mtu huyo atajiuzulu siku nyingine baada ya taarifa hiyo kupokelewa na mtu anayehusika au kikao kinachohusika, basi mtu huyo atahesabiwa kuwa amejiuzulu tangu siku hiyo nyingine iliyotajwa.
1. Endapo mtu yeyote mwenye dhamana ya kazi yoyote iliyoanzishwa na Katiba hii amejiuzulu, ikiwa anazo sifa zote zinazohitajika na kwa kila hali anastahili, anaweza kuteuliwa au kuchaguliwa tena kushika madaraka ya kazi hiyo kwa mujibu wa masharti ya Katiba hii.

### 278. Masharti Kuhusu Kukabidhi Madaraka

1. Kwa madhumuni ya ufafanuzi wa masharti ya Katiba hii kuhusu utaratibu wa kukabidhi madaraka katika utumishi wa Serikali ya Jamhuri ya Muungano, mtu yeyote mwenye mamlaka, kwa mujibu wa Katiba hii, ya kumteua mtu mwingine kushika madaraka, mtu huyo atakuwa na uwezo wa kumteua kaimu au mtu ambaye atashika kwa muda na kutekeleza madaraka hayo.
1. Kanuni zifuatazo zitatumika pia kwa madhumuni ya ufafanuzi wa masharti ya Katiba hii kuhusu utaratibu wa kukabidhi madaraka katika utumishi wa Serikali ya Jamhuri ya Muungano:
	1. iwapo kuna mtu mwenye madaraka aliyokabidhiwa kwa mujibu wa masharti ya Katiba hii na mtu huyo yupo likizo na wakati huo huo anasubiri kuacha madaraka hayo, basi anaweza kuteuliwa mtu mwingine na kukabidhiwa madaraka hayo, bila ya kujali kuwepo kwa yule mtu anayesubiri kuacha madaraka hayo;
	1. iwapo kuna watu wawili au zaidi ambao kwa wakati mmoja wote wanashika madaraka kutokana na uteuzi wao uliofanywa kwa mujibu wa Kanuni iliyoelezwa katika aya ya (a), basi katika hali hiyo kukitokea umuhimu wa kutekeleza shughuli yoyote inayohusika na madaraka hayo yule mtu wa mwisho kuteuliwa ndiye atakayehesabiwa kuwa mtu pekee mwenye dhamana ya madaraka hayo; na
	1. iwapo mtu ameteuliwa, kwa mujibu wa masharti ya Katiba hii, kuwa kaimu au kushikilia madaraka wakati mtu aliyeteuliwa kushika nafasi ya madaraka hayo ameshindwa kutekeleza shughuli zinazohusika na madaraka hayo, basi haitaruhusiwa kufanya uchunguzi wowote au kutoa hoja yoyote juu ya uteuzi wa huyo kaimu kwa sababu mtu aliyeteuliwa kushika nafasi ya madaraka hayo ameshindwa kutelekeza shughuli zinazohusika na madaraka hayo.

### 279. Ufafanuzi

1. Katika Katiba hii, isipokuwa kama itaelezwa vinginevyo:
	* __“amri ya jeshi”__ maana yake ni sheria au amri iliyo tolewa kwa mujibu wa sheria ya kusimamia nidhamu katika Jeshi;
	* __“Baraza la Wawakilishi”__ maana yake ni Baraza la Wawakilishi la Zanzibar lililotajwa na Katiba hii;
	* __“Bunge”__ maana yake ni Bunge la Jamhuri ya Muungano lililotajwa kwa mujibu wa Ibara ya 129;
	* __“chama cha siasa”__ maana yake ni chama cha siasa kilichosajiliwa kwa mujibu wa sheria inayohusu vyama vya siasa;
	* __“Idara ya Usalama wa Taifa”__ maana yake ni Idara ya Usalama wa Taifa iliyoundwa kwa mujibu wa Ibara 275;
	* __“Jaji Kiongozi”__ maana yake ni Jaji wa Mahakama Kuu ambaye ameteuliwa kwa mujibu wa Ibara ya 194;
	* __“Jaji Mkuu”__ maana yake ni Jaji Mkuu wa Mahakama ya Jamhuri ya Muungano ambaye ameteuliwa kwa mujibu wa Ibara ya 175 na ndiye Mkuu wa Mahakama ya Jamhuri ya Muungano;
	* __“Jaji Mkuu wa Zanzibar”__ maana yake ni Jaji Mkuu wa Mahakama Kuu ya Zanzibar ambaye kwa mujibu wa Katiba ya Zanzibar ya 1984 ndiye mkuu wa Mahakama ya Zanzibar;
	* __“Jamhuri ya Muungano”__ maana yake ni Jamhuri ya Muungano wa Tanzania;
	* __“Jeshi”__ maana yake ni jeshi lolote kati ya majeshi ya ulinzi na ni pamoja na jeshi lolote jingine lililoundwa na Katiba hii au kwa mujibu wa sheria na linalotawaliwa kwa amri ya jeshi;
	* __“Jeshi la Polisi”__ maana yake ni Jeshi la Polisi lililoundwa kwa mujibu wa Ibara 272;
	* __“kiapo”__ maana yake ni tamko rasmi la namna yoyote linaloruhusiwa kutumiwa kisheria;
	* __“kiapo cha uaminifu”__ maana yake ni kiapo cha kuwa mwaminifu kwa nchi na kwa Serikali ya Jamhuri ya Muungano;
	* __“Mahakama”__ maana yake ni Mahakama ya Juu na Mahakama ya Rufani, Mahakama Kuu ya Jamhuri ya Muungano au Mahakama Kuu ya Zanzibar, kwa kadri itakavyokuwa;
	* __“Makamu wa Rais”__ maana yake ni mtu yeyote aliyeteuliwa kushika nafasi ya madaraka ya Makamu wa Rais kwa mujibu wa Katiba hii;
	* __“Mambo ya Muungano”__ maana yake ni mambo yote ambayo yametajwa katika Nyongeza ya Kwanza ya Katiba hii kuwa ni Mambo ya Muungano;
	* __“Mamlaka ya nchi”__ maana yake ni mamlaka ya nchi iliyotajwa katika Ibara ya 74;
	* __“Mkurugenzi wa Mashtaka”__ maana yake ni mtu aliyeteuliwa kushika nafasi ya madaraka ya Mkurugenzi wa Mashtaka kwa mujibu wa Ibara ya 120;
	* __“mtumishi wa umma”__ maana yake ni mtu aliyeajiriwa katika utumishi wa Serikali ya Jamhuri ya Muungano kama itakavyofafanuliwa na sheria itakayotungwa na Bunge;
	* __“Mwanasheria Mkuu”__ maana yake ni mtu yeyote aliyeteuliwa kushika nafasi ya madaraka ya Mwanasheria Mkuu wa Serikali ya Jamhuri ya Muungano kwa mujibu wa Ibara ya 118;
	* __“nafasi ya madaraka”__ maana yake ni wadhifa, cheo, hadhi, madaraka ya uongozi au mamlaka ya utendaji katika utumishi wa umma;
	* __“Naibu Jaji Mkuu”__ maana yake ni mtu ambaye ameteuliwa kushika nafasi ya madaraka kuwa Naibu Jaji Mkuu kwa mujibu wa Ibara ya 176;
	* __“Naibu Mwanasheria Mkuu”__ maana yake ni mtu yeyote aliyeteuliwa kushika nafasi ya madaraka ya Naibu Mwanasheria Mkuu kwa mujibu wa Ibara ya 119;
	* __“Serikali”__ maana yake ni pamoja na Serikali ya Jamhuri ya Muungano, Serikali ya Mapinduzi ya Zanzibar au Halmashauri ya Wilaya au ya Mji na pia mtu yeyote anayetekeleza madaraka au mamlaka yoyote kwa niaba ya Serikali;
	* __“Serikali za Mitaa”__ maana yake ni Mamlaka za Serikali za Mitaa zilizoanzishwa kwa mujibu wa Ibara ya 124;
	* __“Tanzania Bara”__ maana yake ni eneo la Jamhuri ya Muungano ambalo kabla ya Muungano wa mwaka 1964 lilikuwa eneo la Jamhuri ya Tanganyika;
	* __“Tanzania Zanzibar”__ maana yake ni eneo la Jamhuri ya Muungano ambalo kabla ya Muungano wa mwaka 1964, lilikuwa eneo la Jamhuri ya Watu wa Zanzibar;
	* __“Uchaguzi Mkuu”__ maana yake ni uchaguzi wa Rais na uchaguzi wa Wabunge wanaowakilisha majimbo ya uchaguzi utakaofanywa kwa mujibu wa Katiba hii;
	* __“Waziri” maana yake ni mtu yeyote aliyeteuliwa kushika nafasi ya madaraka ya Waziri na wadhifa wa “Naibu Waziri”__ utatafsiriwa kwa muktadha huo;
	* __“Waziri Mkuu”__ maana yake ni mtu yeyote aliyeteuliwa kushika nafasi ya madaraka ya Waziri Mkuu kwa mujibu wa Katiba hii;
	* __“Zanzibar”__ maana yake ni sawa na maana ya Tanzania Zanzibar.
1. Kanuni zifuatazo zitatumika kwa madhumuni ya ufafanuzi wa masharti ya Katiba hii:
	1. kila yanapotajwa madaraka ya Rais, ifahamike kuwa madaraka yanayohusika ni pamoja na mamlaka ya kutekeleza shughuli za kazi mbalimbali na vile vile wajibu wa kutekeleza shughuli na kazi mbali mbali kama Mkuu wa Nchi, Kiongozi wa Serikali na Amiri Jeshi Mkuu na pia mamlaka mengine kama hayo au wajibu mwingine kama huo ikiwa imeelezwa katika Katiba hii au katika sheria nyingine yoyote kwamba mamlaka hayo mengine ni ya Rais au kwamba wajibu huo mwingine ni wa Rais;
	1. kila yanapotajwa madaraka ya kazi katika utumishi wa Serikali, ifahamike kuwa kazi inayohusika ni kazi katika Utumishi wa Serikali ya Jamhuri ya Mungano isipokuwa kama imeelezwa vinginevyo, na kila inapotajwa Idara ya Serikali ifahamike kuwa idara inayohusika ni idara ya Serikali ya Jamhuri ya Muungano, isipokuwa kama imeelezwa vinginevyo;
	1. iwapo kwa mujibu wa masharti ya Katiba hii kuna jambo lolote linalotakiwa litekelezwe au lishughulikiwe na chama chochote cha siasa, basi, jambo hilo litatekelezwa au litashughulikiwa na chama hicho kwa mujibu wa utaratibu uliowekwa na chama hicho kwa ajili hiyo, na pia kwa kuzingatia masharti ya Katiba hii au sheria ya nchi iliyotungwa kwa ajili hiyo;
	1. mtu hatahesabiwa kuwa ana madaraka katika utumishi wa Serikali ya Jamhuri ya Muungano kwa sababu tu kwamba anapokea malipo ya uzeeni au malipo mengine ya aina hiyo kwa ajili ya utumishi wake wa zamani katika Serikali ya Jamhuri ya Muungano, Serikali ya Mapinduzi ya Zanzibar, Jeshi la Ulinzi la Wananchi wa Tanzania, Jeshi la Polisi la Jamhuri ya Muungano na Idara ya Usalama wa Taifa: Isipokuwa kama muktadha utaelekeza vinginevyo, kila anapotajwa mtu mwenye dhamana ya madaraka kwa kutaja madaraka yake, mtu anayehusika atakuwa ni pamoja na mtu yeyote ambaye ni kaimu au aliyeteuliwa kihalali kushikilia dhamana ya madaraka hayo;
	1. kila yalipotajwa mamlaka ya kumwondoa mtu katika nafasi ya madaraka katika utumishi wa Serikali ya Jamhuri ya Muungano, mamlaka yanayohusika ni pamoja na mamlaka yaliyotolewa kwa mujibu wa masharti ya sheria yoyote yanayomtaka mtu huyo au yanayomruhusu mtu huyo kustaafu: Isipokuwa kwamba masharti haya hayatamhusu Jaji wa Mahakama ya Juu, Jaji wa Mahakama ya Rufani, Jaji wa Mahakama Kuu ya Jamhuri ya Muungano au Mdhibiti na Mkaguzi Mkuu wa Hesabu za Serikali; na
	1. kila ilipotajwa sheria ambayo inabadilisha au kufuta sheria nyingine, ifahamike kuwa sheria inayohusika ni pamoja na sheria ambayo inarekebisha sheria hiyo nyingine au ambayo inaendeleza kutumika kwa hiyo sheria nyingine, ama bila mabadiliko au baada ya kubadilishwa au kurekebishwa; au sheria ambayo inaweka masharti mapya katika sheria nyingine.

### 280. Jina La Katiba, Kuanza Kutumika Na Matumizi

1. Katiba hii itaitwa “Katiba ya Jamhuri ya Muungano wa Tanzania ya Mwaka 2014”.
1. Katiba hii itaanza kutumika tarehe itakayozinduliwa na Rais wa Jamhuri ya Muungano wa Tanzania.
1. Katiba hii itatumika Tanzania Bara na Zanzibar.

### 281. Kufutwa Kwa Katiba Ya Jamhuri Ya Muungano Wa Tanzania Ya Mwaka 1977

Katiba ya Jamhuri ya Muungano wa Tanzania ya Mwaka 1977 inafutwa na, isipokuwa kwa masuala yaliyoelekezwa katika Masharti Yatokanayo na Masharti ya Mpito, haitakuwa na nguvu ya kisheria mara baada ya kuanza kutumika kwa Katiba hii.
