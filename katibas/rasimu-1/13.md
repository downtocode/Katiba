---
title: "13"
style: "chapter page-1"
---

# Sura Ya Kumi Na Tatu: UTUMISHI WA UMMA KATIKA JAMHURI YA MUUNGANO

### 208. Misingi Mikuu Ya Utumishi Wa Umma

1. Kutakuwa na utumishi wa umma katika Jamhuri ya Muungano utakaozingatia misingi mikuu ifuatayo:
	1. kwamba utumishi wa umma ni dhamana kutoka kwa wananchi na hivyo mtumishi anatakiwa kutumikia wananchi kwa uadilifu, uaminifu na unyenyekevu;
	1. kutoa huduma kwa umma kwa wakati, kwa njia ya haki, usawa na bila upendeleo; na
	1. kuhakikisha kwamba uteuzi na ajira katika nafasi mbalimbali unazingatia uwezo wa kitaaluma, weledi, maarifa, ujuzi, usawa wa kijinsia na uzoefu katika eneo husika na fursa kwa watu wenye ulemavu.
1. Misingi ya utumishi wa umma iliyoainishwa katika Ibara hii itazingatiwa na kutumika katika uteuzi wa kushika nafasi za madaraka ya uongozi katika:
	1. mamlaka katika mihimili ya dola;
	1. taasisi na idara zote za Serikali; na
	1. mashirika, makampuni na wakala wa Serikali.
1. Bunge litatunga sheria kuweka masharti ya utekelezaji wa misingi ya utumishi iliyoainishwa katika ibara ndogo ya (1).

### 209. Ajira Na Uteuzi Wa Kiongozi Na Mtumishi Wa Umma Katika Taasisi Za Muungano

1. Bila kuathiri masharti ya Katiba hii, ajira katika utumishi wa umma na uteuzi katika nafasi za madaraka ya uongozi na utumishi katika Serikali ya Jamhuri ya Muungano na taasisi zake, itatolewa na kufanyika kwa kuzingatia taaluma, uadilifu na weledi.
1. Bila kuathiri masharti ya ibara ndogo ya (1), uteuzi wa kiongozi na mtumishi katika taasisi au wizara ya Muungano utafanyika kwa kuzingatia uwakilishi wa pande mbili za Muungano, usawa wa jinsia na watu wenye ulemavu.

### 210. Tume Ya Utumishi Wa Umma

1. Kutakuwa na Tume ya Utumishi wa Umma itakayokuwa na Mwenyekiti, Makamu Mwenyekiti na wajumbe wengine watano watakaoteuliwa na Rais.
1. Katika kuteua wajumbe wa Tume ya Utumishi wa Umma, Rais atazingatia misingi ya utumishi wa umma iliyoainishwa katika Ibara ya 208.
1. Sifa za Mwenyekiti, Makamu Mwenyekiti na Mjumbe wa Tume ya Utumishi wa Umma zitakuwa kama ifuatavyo:
	1. awe ni raia wa kuzaliwa wa Jamhuri ya Muungano;
	1. awe na shahada ya chuo cha elimu ya juu kinachotambulika kwa mujibu wa sheria;
	1. awe na uzoefu wa utumishi wa umma, upeo mkubwa katika mambo ya utumishi, utawala na mambo ya jamii kwa kipindi kisichopungua miaka kumi, isipokuwa kwa Mwenyekiti na Makamu Mwenyekiti wawe na uzoefu huo kwa kipindi kisichopungua miaka kumi na tano; na
	1. awe na heshima, weledi, uaminifu, uadilifu na asiye na tabia au mwenendo wenye kutiliwa shaka na jamii.

### 211. Katibu Wa Tume Ya Utumishi Wa Umma

1. Kutakuwa na Katibu wa Tume ya Utumishi wa Umma ambaye atateuliwa na Rais kutoka miongoni mwa watumishi wa umma katika Jamhuri ya Muungano.
1. Katibu wa Tume ya Utumishi wa Umma atakuwa ndiye Mkuu wa Sekretarieti ya Utumishi wa Umma, Mtendaji Mkuu na mtekelezaji wa majukumu ya kila siku ya Tume.

### 212. Mamlaka Na Majukumu Ya Tume Ya Utumishi Wa Umma

1. Tume ya Utumishi wa Umma itakuwa ni chombo cha juu chenye mamlaka ya nidhamu na uratibu wa mambo yote kuhusu utumishi wa umma.
1. Majukumu ya Tume ya Utumishi wa Umma yatakuwa ni:
	1. kuhamasisha utekelezaji wa misingi ya utumishi wa umma;
	1. kushughulikia rufaa zinazowasilishwa na watumishi wa umma dhidi ya uamuzi wa mamlaka mbalimbali za nidhamu katika utumishi wa umma; na
	1. kutekeleza majukumu mengine yoyote kwa kadri yatakavyoainishwa katika sheria kuhusu masuala ya utumishi wa umma.
1. Bunge litatunga sheria itakayoainisha utaratibu wa kuweka masharti ya utekelezaji wa kazi za Tume ya Utumishi wa Umma.

### 213. Tume Ya Mishahara

1. Kutakuwa na Tume ya Mishahara na maslahi ambayo itashughulikia mishahara na maslahi ya watumishi wa umma.
1. Bunge litatunga sheria itakayoweka masharti kuhusu muundo, majukumu na mambo mengine kuhusu utekelezaji wa Tume ya Mishahara.

### 214. Tume Za Kisekta

Kutakuwa na Tume mbalimbali za kisekta zitakazoanzishwa kwa mujibu wa sheria zitakazotungwa na Bunge kwa ajili ya usimamizi, uratibu na utoaji wa huduma za jamii.
