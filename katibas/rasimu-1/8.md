---
title: "8"
style: "chapter page-1
---

# Sura ya Nane: SERIKALI YA JAMHURI YA MUUNGANO

## Serikali, Rais Na Makamu Wa Rais

### 79. Serikali Ya Jamhuri Ya Muungano
1. Kutakuwa na Serikali ya Jamhuri ya Muungano ambayo itaundwa na Rais, Makamu wa Rais na Baraza la Mawaziri.
2. Bila kuathiri masharti ya Ibara ya 74, madaraka ya Serikali ya Serikali ya Jamhuri ya Muungano Jamhuri ya Muungano yatatekelezwa na Rais mwenyewe au kwa kukasimu madaraka hayo kwa mtu yeyote mwenye madaraka katika utumishi wa umma katika Jamhuri ya Muungano.
3. Ifahamike kwamba masharti yaliyomo katika hayatahesabiwa kwamba:
	1. yanahamishia kwa Rais madaraka kisheria ya yoyote yaliyowekwa na sheria mikononi mwa mtu au mamlaka yoyote ambayo si Rais;
	1. yanalizuia Bunge kukabidhi madaraka yoyote ya kisheria mikononi mwa mtu au watu au mamlaka nyingine yoyote ambayo si Rais; au
	1. yanazuia Mahakama kukabidhi madaraka yoyote ya kisheria kwa mtu au watu wenye madaraka katika Mahakama za Jamhuri ya Muungano. Ibara hii


### 80. Rais Wa Jamhuri Ya Muungano
1. Kutakuwa na Rais wa Jamhuri ya Muungano.
1. Rais wa Jamhuri ya Muungano atakuwa Mkuu wa Nchi, Kiongozi wa Serikali ya Jamhuri ya Muungano na Amiri Jeshi Mkuu na atakuwa:
	1. alama na taswira ya Jamhuri ya Muungano na watu wake; na
	1. alama ya umoja, uhuru wa nchi na mamlaka yake.

### 81. Madaraka Na Majukumu Ya Rais
1. Rais atatekeleza mamlaka ya Mkuu wa Nchi, Kiongozi wa Serikali, Amiri Jeshi Mkuu kwa mujibu wa Katiba hii na atakuwa na madaraka na majukumu kama yatakavyoainishwa kwenye sheria zitakazotungwa na Bunge.
2. Rais atakuwa na mamlaka ya kutekeleza majukumu mengine ambayo kwa asili yake yanatekelezwa na Mkuu wa Nchi, Kiongozi wa Serikali au Amiri Jeshi Mkuu, ambayo hayakuainishwa katika Katiba hii na ambayo hayakiuki Katiba hii na sheria zitakazotungwa na Bunge.

### 82. Utekelezaji Wa Madaraka Ya Rais
1. Katika utekelezaji wa madaraka ya Rais kwa mujibu wa Sura hii, Rais atakuwa na mamlaka ya kuanzisha au kufuta nafasi za madaraka katika utumishi wa Serikali ya Jamhuri ya Muungano.
2. Rais atakuwa na madaraka ya kuteua watu wa kushika nafasi za madaraka ya viongozi wanaowajibika kuweka sera za idara na taasisi za Serikali, na watendaji wakuu wanaowajibika kusimamia utekelezaji wa sera za idara na taasisi hizo katika utumishi wa Serikali ya Jamhuri ya Muungano, nafasi ambazo zimetajwa katika Katiba hii au sheria zitakazotungwa na Bunge kwamba zitatajwa kwa uteuzi unaofanywa na Rais.
3. Mamlaka ya kuwateua watu wengine wote wasiokuwa viongozi au watendaji wakuu kushika nafasi za madaraka katika utumishi wa Serikali ya Jamhuri ya Muungano, na mamlaka ya kuwapandisha vyeo watu hao, kuwaondoa katika madaraka, kuwafukuza kazi, kuwasimamisha kazi na mamlaka ya kudhibiti nidhamu ya watu waliokabidhiwa madaraka, yatakuwa mikononi mwa mamlaka husika za nidhamu na uteuzi kwa mujibu wa Katiba hii na Sheria.
4. Masharti ya ibara ndogo ya (2) hayatamzuia Rais kuchukua hatua za kudhibiti nidhamu ya watumishi na utumishi katika Serikali ya Jamhuri ya Muungano.

### 83. Rais Kuzingatia Ushauri
Katika kutekeleza majukumu yake kwa mujibu wa Katiba na Sheria, Rais atakuwa huru katika utendaji wa kazi na shughuli zake na hatalazimika kufuata au kuzingatia ushauri atakaopewa na mtu yeyote au mamlaka yoyote isipokuwa pale tu anapotakiwa na Katiba hii au sheria nyingine yoyote kufanya jambo lolote kulingana na ushauri anaopewa na mtu au mamlaka yoyote.

### 84. Rais Kushindwa Kumudu Majukumu Yake
1. Endapo Baraza la Mawaziri litaridhika kuwa Rais hawezi kumudu kazi zake kwa sababu ya maradhi ya mwili au akili linaweza kuwasilisha kwa Jaji Mkuu azimio la kumwomba Jaji Mkuu athibitishe kwamba Rais, kwa sababu ya maradhi ya mwili au akili hawezi kumudu kazi zake.
1. Baada ya kupokea azimio lililowasilishwa kwa mujibu wa ibara ndogo ya (1), Jaji Mkuu atateua bodi ya utabibu ya watu wasiopungua watatu atakaowateua kutoka miongoni mwa madaktari bingwa wanaotambuliwa kisheria na bodi hiyo itachunguza suala hilo na kumshauri Jaji Mkuu ipasavyo.
1. Jaji Mkuu anaweza, baada ya kutafakari ushauri na ushahidi wa kitabibu, kuwasilisha kwa Spika hati ya kuthibitisha kwamba, Rais kutokana na maradhi ya mwili au akili hamudu kazi zake, na iwapo Jaji Mkuu hatabatilisha hati hiyo ndani ya siku saba kutokana na Rais kupata nafuu na kurejea kazini, basi itahesabiwa kwamba nafasi ya madaraka ya Rais ipo wazi, na masharti yaliyomo katika Ibara ya 85(1)(d) yatatumika.

### 85. Utaratibu Wa Kujaza Nafasi Ya Rais Kabla Ya Kumaliza Muda Wake
1. Endapo nafasi ya madaraka ya Rais itakuwa wazi kutokana na:
	1. Rais kufariki dunia;
	1. Rais kujiuzulu;
	1. Rais kupoteza sifa za uchaguzi katika nafasi ya madaraka ya Rais;
	1. Rais kutomudu kazi zake kutokana na maradhi;
	1. Rais kushtakiwa Bungeni na kuondolewa katika madaraka kwa mujibu wa Katiba hii, basi Makamu wa Kwanza wa Rais ataapishwa na kushika nafasi ya madaraka ya Rais kwa muda uliobaki katika kipindi cha miaka mitano na kwa kuzingatia masharti yaliyoainishwa katika Ibara ya 92.
1. Mara tu baada ya Rais kuapishwa na kushika madaraka kwa mujibu wa ibara ndogo ya (1), na kwa vyovyote vile ndani ya kipindi kisichozidi siku kumi na nne tangu alipoapishwa:
	1. kwa Rais aliyepatikana kwa kupendekezwa na chama cha siasa, baada ya kushauriana na chama cha siasa anachotoka; au
	1. kwa Rais aliyepatikana kwa utaratibu wa mgombea huru, baada ya kushauriana na Tume Huru ya Uchaguzi, atapendekeza jina la mtu atakayekuwa Makamu wa Kwanza wa Rais na uteuzi huo utathibitishwa na Bunge kwa wingi wa kura za Wabunge wote.

### 86. Utekelezaji Wa Majukumu Ya Rais Akiwa Hayupo
1. Ikitokea kwamba nafasi ya madaraka ya Rais ipo wazi kutokana na:
	1. masharti yaliyomo katika Ibara ya 84;
	1. masharti yaliyomo katika Ibara ya 97;
	1. kutokuwepo katika Jamhuri ya Muungano, kazi na shughuli za Rais zitatekelezwa na mmoja wa wafuatao, kwa kufuata orodha kama ilivyopangwa:
	1. Makamu wa Kwanza wa Rais au kama nafasi yake ipo wazi au kama naye hayupo au ni mgonjwa, basi;
1. Endapo mtu yeyote aliyetajwa katika ibara ndogo ya (1) atatekeleza kazi na shughuli za Rais kutokana na sababu kwamba mtu mwingine anayemtangulia katika orodha hiyo hayupo, basi mtu huyo ataacha kutekeleza kazi na shughuli hizo mara tu mtu huyo mwingine anayemtangulia katika orodha atakaporejea kazini.
1. Mtu yeyote atakayekaimu nafasi ya madaraka ya Rais, kwa namna yoyote ile, hatakuwa na madaraka katika mambo yafuatayo:
	1. kuteua au kumuondoa madarakani kiongozi yeyote aliyeteuliwa na Rais kwa mujibu wa Katiba hii; au
	1. kufanya jambo jingine lolote lililokatazwa kama litakavyoainishwa na Rais katika hati ya kukasimu madaraka yake.
1. Kwa madhumuni ya ibara ndogo ya (2) na ya (3), Rais atakasimu madaraka yake kwa hati maalum aliyotia saini yake.

### 87. Uchaguzi Wa Rais
1. Rais atachaguliwa na wananchi kwa mujibu wa masharti ya Katiba hii na kwa mujibu wa sheria.
1. Uchaguzi wa Rais utafanyika kabla ya Rais kumaliza muda wake wa kuwa madarakani kwa mujibu wa Katiba hii.

### 88. Sifa Za Rais
1. Mtu atakuwa na sifa ya kuchaguliwa kushika nafasi ya madaraka ya Rais wa Jamhuri ya Muungano ikiwa:
	1. ni raia wa kuzaliwa wa Jamhuri ya Muungano kwa mujibu wa Katiba hii na sheria iliyotungwa na Bunge;
	1. ni mwenye akili timamu;
	1. wazazi wake wote wawili ni raia wa kuzaliwa wa Jamhuri ya Muungano;
	1. wakati wa kugombea, ana umri usiopungua miaka arobaini;
	1. anayo shahada ya chuo cha elimu ya juu kinachotambuliwa kwa mujibu wa sheria, au awe na ujuzi na uzoefu wa uongozi katika ngazi ya taifa utakaomwezesha kumudu madaraka ya Rais ;
	1. ni mwanachama na mgombea aliyependekezwa na chama cha siasa au mgombea huru.
1. Mtu hatakuwa na sifa za kugombea nafasi ya urais ikiwa mtu huyo:
	1. ana maslahi yoyote katika mkataba wa Serikali wa aina yoyote aliyowekewa miiko maalum kwa mujibu wa sheria, na iwapo amekiuka miiko hiyo;
	1. amewahi kuwa raia wa nchi nyingine; au
	1. amewahi kutiwa hatiani na chombo chenye mamlaka kwa kosa la kukwepa kulipa kodi na kosa lolote la jinai.

### 89. Utaratibu Wa Uchaguzi Wa Rais
1. Katika uchaguzi wa Rais kila chama cha siasa kitakachotaka kushiriki katika uchaguzi wa Rais, kitawasilisha kwa Tume Huru ya Uchaguzi ya Jamhuri ya Muungano, kwa mujibu wa sheria, jina la mwanachama mmoja anayependekezwa kwa nafasi ya madaraka ya Rais.
1. Endapo ni mgombea huru, kwa kuzingatia sifa zitakazoainishwa katika sheria itakayotungwa na Bunge atawasilisha jina lake kwenye Tume Huru ya Uchaguzi.
1. Mapendekezo ya majina ya wagombea katika uchaguzi wa Rais yatawasilishwa kwa Tume Huru ya Uchaguzi katika siku na kwa utaratibu utakaoainishwa katika sheria.
1. Endapo itafika siku na saa iliyotajwa kwa ajili ya kuwasilisha mapendekezo ya majina ya wagombea, ni mgombea mmoja tu ambaye anapendekezwa kuwa halali, Tume Huru ya Uchaguzi itawasilisha jina lake kwa wananchi, nao watapiga kura ya kumkubali au kumkataa kwa mujibu wa masharti yaliyoainishwa katika Katiba hii na sheria.
1. Uchaguzi wa Rais wa Jamhuri ya Muungano utafanyika siku itakayoteuliwa na Tume Huru ya Uchaguzi kwa mujibu wa sheria.
1. Mgombea wa nafasi ya madaraka ya Rais atatangazwa kuwa amechaguliwa kuwa Rais iwapo atapata kura zaidi ya asilimia hamsini ya kura zote halali zilizopigwa kwa nafasi ya madaraka ya Rais .
1. Endapo katika uchaguzi wa Rais hakuna mgombea aliyekidhi masharti ya ibara ndogo ya (6), basi uchaguzi utarudiwa ndani ya siku sitini kwa wagombea walioshika nafasi ya kwanza na ya pili na mgombea atakayepata kura zaidi ya asilimia hamsini atatangazwa kuwa mshindi wa nafasi ya urais.
1. Mambo mengine yote yahusuyo utaratibu wa uchaguzi wa Rais yatakuwa kama itakavyofafanuliwa katika sheria itakayotungwa na Bunge kwa ajili hiyo.

### 90. Malalamiko Kuhusu Uhalali Wa Uchaguzi Wa Rais
1. Kwa kuzingatia masharti ya iba ra ndogo ya (2), endapo mtu yeyote aliyeshiriki kama mgombea katika nafasi ya madaraka ya Rais katika uchaguzi wa Rais hakuridhika na matokeo ya uchaguzi huo, anaweza kuwasilisha malalamiko katika Mahakama ya Juu kupinga matokeo ya uchaguzi wa Rais yaliyotangazwa na Tume Huru ya Uchaguzi.
1. Malalamiko ya kupinga matokeo ya uchaguzi wa Rais yatawasilishwa Mahakama ya Juu ndani ya muda wa siku saba baada ya siku ya kutangazwa kwa matokeo ya uchaguzi wa Rais.
1. Mahakama ya Juu itasikiliza na kutoa uamuzi wa shauri la kupinga matokeo ya uchaguzi wa Rais ndani ya siku kumi na nne tangu kupokea malalamiko yaliyowasilishwa kwa mujibu wa ibara ndogo ya (2) na uamuzi huo utakuwa wa mwisho.
1. Kwa madhumuni ya ibara ndogo ya (3), Mahakama ya Juu inaweza kutoa uamuzi wa kumthibitisha Rais bila kutoa sababu za uamuzi na sababu hizo zitatolewa ndani ya kipindi kisichozidi siku thelathini tangu siku ya kutoa uamuzi.
1. Iwapo Mahakama ya Juu itaamua kuwa matokeo ya uchaguzi wa Rais si halali, uchaguzi wa Rais utarudiwa ndani ya siku sitini baada ya uamuzi kutolewa.

### 91. Kiapo Cha Rais Na Muda Wa Kushika Madaraka
1. Rais Mteule ataapishwa na Jaji Mkuu au Naibu Jaji Mkuu endapo Jaji Mkuu hayupo na atashika nafasi ya madaraka ya Rais siku saba baada ya kutangazwa na Tume Huru ya Uchaguzi au mara baada ya kuthibitishwa na Mahakama ya Juu.
1. Isipokuwa kama ataacha kushika nafasi ya madaraka ya Rais mapema zaidi, Rais atashika nafasi ya madaraka ya Rais kwa muda wa miaka mitano tangu siku alipoapishwa kuwa Rais.
1. Rais atashika nafasi ya madaraka ya Rais hadi:
	1. siku ambapo Rais Mteule ataapa kushika nafasi ya madaraka ya Rais;
	1. siku ambapo atafariki dunia;
	1. siku atakapojiuzulu; au
	1. atakapoacha kushika nafasi ya madaraka ya Rais kwa mujibu wa masharti ya Katiba hii.

### 92. Haki Ya Kuchaguliwa Tena
1. Mtu ambaye ni Rais anaweza kuchaguliwa tena kushika nafasi ya madaraka ya Rais kwa kipindi kingine cha miaka mitano.
1. Mtu hatakuwa na sifa ya kugombea na kuchaguliwa zaidi ya vipindi viwili katika nafasi ya madaraka ya Rais.
1. Bila kuathiri masharti ya Katiba hii, mtu aliyewahi kuwa Rais wa Zanzibar hatapoteza sifa za kugombea na kuchaguliwa kuwa Rais wa Jamhuri ya Muungano.
1. Endapo Makamu wa Kwanza wa Rais atashika nafasi ya madaraka ya Rais kwa mujibu wa masharti ya Ibara ya 85 kwa kipindi cha chini ya miaka mitatu, ataruhusiwa kugombea nafasi ya Rais kwa vipindi viwili, lakini kama atashika nafasi ya madaraka ya Rais kwa muda wa miaka mitatu au zaidi ataruhusiwa kugombea nafasi ya madaraka ya Rais kwa kipindi kimoja tu.

### 93. Madaraka Ya Kutangaza Vita
1. Kwa kuzingatia masharti ya Ibara hii, Rais atakuwa na mamlaka ya kutangaza kuwepo kwa vita kati ya Jamhuri ya Muungano na nchi nyingine au kundi lolote lile baada ya kupata idhini ya Bunge.
1. Bila kujali masharti ya ibara ndogo ya (1), endapo Jamhuri ya Muungano itakuwa imevamiwa au kundi lolote limeanzisha vita ndani ya Jamhuri ya Muungano basi, Rais anaweza, baada ya kushauriana na Baraza la Usalama la Taifa, kutangaza kuwepo kwa vita katika Jamhuri ya Muungano.
1. Baada ya kutoa tangazo kwa mujibu wa ibara ndogo ya (2), Rais atalitaarifu Bunge kwa kupeleka nakala ya tangazo hilo kwa Spika wa Bunge ambaye, ndani ya siku kumi na nne kuanzia tarehe ya tangazo, ataitisha Mkutano wa Bunge ili kulijulisha Bunge kuhusu tangazo lililotolewa na Rais.

### 94. Madaraka Ya Rais Kutangaza Hali Ya Hatari
1. Bila kuathiri masharti ya Katiba hii au sheria, Rais anaweza, baada ya kushauriana na Baraza la Usalama la Taifa, kutangaza hali ya hatari au hali ya kuzingirwa kwa eneo fulani la Jamhuri ya Muungano au katika sehemu yake yoyote.
1. Rais anaweza tu kutangaza kuwa kuna hali ya hatari iwapo:
	1. Jamhuri ya Muungano iko katika vita;
	1. kuna hatari ya dhahiri kwamba Jamhuri ya Muungano inakaribia kuvamiwa na kuingia katika hali ya vita;
	1. kuna hali halisi ya kuvurugika kwa amani katika jamii au kutoweka kwa usalama wa jamii katika Jamhuri ya Muungano au sehemu yake yoyote kiasi kwamba ni lazima kuchukua hatua za pekee ili kurejesha amani na usalama;
	1. kuna hatari ya dhahiri na kubwa, kiasi kwamba amani katika jamii itavurugika na usalama wa raia kutoweka katika Jamhuri ya Muungano au sehemu yake yoyote ambayo haiwezi kuepukika isipokuwa kwa kutumia mamlaka ya pekee;
	1. kumetokea au kuna dalili ya kutokea janga ambalo linatishia jamii au sehemu ya jamii katika Jamhuri ya Muungano; au
	1. kuna aina nyingineyo ya hatari ambayo kwa dhahiri ni tishio kwa usalama wa nchi.
1. Endapo inatangazwa kwamba kuna hali ya hatari katika Jamhuri ya Muungano au eneo lolote la Jamhuri ya Muungano, Rais atawasilisha nakala ya tangazo hilo kwa Spika wa Bunge ambaye, ndani ya siku zisizozidi kumi na nne tangu kutolewa kwa tangazo hilo, ataitisha mkutano wa Bunge ili kulijulisha juu ya taarifa ya hali ya hatari iliyotangazwa na Rais.
1. Bunge linaweza kutunga sheria itakayoweka masharti kuhusu nyakati na taratibu ambazo zitawawezesha baadhi ya watu wenye kusimamia utekelezaji wa mamlaka ya Serikali katika sehemu mahsusi za Jamhuri ya Muungano kumuomba Rais kutumia madaraka aliyopewa na Ibara hii kuhusiana na yoyote kati ya sehemu hizo endapo katika sehemu hizo, kunatokea lolote kati ya hali zilizotajwa katika aya ya (c), (d) na (e) za ibara ndogo ya (2) na hali hiyo haivuki mipaka ya sehemu hizo, na pia, kwa ajili ya kufafanua utekelezaji wa mamlaka ya Serikali wakati wa hali ya hatari.
1. Tangazo la hali ya hatari lililotolewa na Rais kwa mujibu wa Ibara hii litakoma kutumika iwapo litafutwa na Rais.
1. Kwa madhumuni ya kuondoa mashaka juu ya ufafanuzi au utekelezaji wa masharti ya Ibara hii, masharti ya utangazaji wa hali ya hatari kama ilivyotajwa katika Ibara hii, yatatumika tu katika sehemu ya Jamhuri ya Muungano ambapo hali hiyo ya hatari imetangazwa.

### 95. Mamlaka Ya Rais Kutoa Msamaha
1. Rais kwa mamlaka ya Mkuu wa Nchi, anaweza:
	1. kutoa msamaha kwa mtu yeyote aliyepatikana na hatia kwa kosa lolote mbele ya mahakama dhidi ya Jamhuri ya Muungano kwa masharti maalum kama yatakavyoainishwa katika sheria;
	1. kumwachilia kabisa au kwa muda maalum mtu yeyote aliyehukumiwa kuadhibiwa kwa ajili ya kosa lolote ili mtu huyo asitimize kabisa adhabu hiyo au asitimize adhabu hiyo wakati wa muda huo maalum;
	1. kubadilisha adhabu ya kifo kuwa adhabu ya kifungo cha maisha; au
	1. kufuta adhabu yote au sehemu ya adhabu yoyote aliyopewa mtu yeyote kwa ajili ya kosa lolote au kufuta adhabu yote au sehemu ya adhabu ya kutoza, au kuhodhi (au kuchukua) kitu cha mtu mwenye hatia ambacho vinginevyo kingechukuliwa na Serikali ya Jamhuri ya Muungano.
1. Masharti ya Ibara hii yatatumika kwa mtu aliyehukumiwa na kuadhibiwa akiwa Zanzibar na kwa adhabu zilizotolewa Zanzibar kwa mujibu wa sheria iliyotungwa na Bunge inayotumika Zanzibar, hali kadhalika, masharti hayo yatatumika kwa mtu aliyehukumiwa na kuadhibiwa Tanzania Bara kwa mujibu wa sheria.
1. Kwa madhumuni ya Ibara hii, kutakuwa na Kamati ya Taifa ya Ushauri ambayo itakuwa na wajibu wa kumshauri Rais kuhusu kutoa msamaha kwa mtu yeyote aliyepatikana na hatia mahakamani na anatumikia adhabu.
1. Utaratibu wa namna ya utekelezaji wa madaraka kwa mujibu wa Ibara hii, muundo, majukumu na utendaji kazi wa chombo kinachohusika na masuala ya msamaha wa wafungwa utaainishwa na sheria.

### 96. Kinga Ya Mashtaka Dhidi Ya Rais
1. Wakati Rais akiwa madarakani, hatashtakiwa wala mtu yeyote hataendesha mashtaka ya aina yoyote dhidi yake mahakamani kwa ajili ya kosa lolote la jinai.
1. Wakati Rais ameshika madaraka kwa mujibu wa Katiba hii, haitaruhusiwa kufungua mahakamani shauri la madai kuhusu jambo lolote alilolitenda au alilokosa kulitenda yeye binafsi kama Rais ama kabla au baada ya kushika madaraka ya Rais, ila tu kama angalau siku thelathini kabla ya shauri kufunguliwa mahakamani, Rais atapewa au atatumiwa taarifa ya madai kwa maandishi kwa kufuata utaratibu utakaowekwa kwa mujibu wa sheria, na taarifa hiyo ikiwa inatoa maelezo kuhusu chanzo cha shauri hilo, kiini cha madai yenyewe, jina lake na anwani ya mahali anapoishi huyo mdai na jambo hasa analodai.
1. Isipokuwa kama ataacha kushika madaraka ya Rais kutokana na kuondolewa madarakani na Bunge, haitakuwa halali kwa mtu kumshtaki au kufungua mahakamani shauri lolote la jinai au la madai dhidi ya mtu aliyekuwa anashika madaraka ya Rais baada ya kuacha madaraka hayo kutokana na jambo alilofanya wakati alipokuwa bado anashika madaraka ya Rais.

### 97. Bunge Kumshtaki Rais
1. Bunge linaweza kupitisha azimio la kumuondoa Rais madarakani endapo itatolewa hoja ya kumshtaki Rais na ikapitishwa kwa mujibu wa masharti ya Ibara hii.
1. Bila kuathiri masharti mengineyo ya Ibara hii, hoja yoyote ya kumshtaki Rais haitatolewa isipokuwa tu kama itadaiwa kwamba Rais ametenda mojawapo ya makosa yafuatayo:
	1. ukiukwaji mkubwa wa masharti ya Katiba hii;
	1. makosa makubwa ya jinai;
	1. kuzuia kwa namna yoyote ile yeye kuchunguzwa kwa mujibu wa Ibara hii;
	1. rushwa;
	1. amekuwa na mwenendo unaodhalilisha nafasi ya madaraka ya Rais wa Jamhuri ya Muungano;
	1. kupuuza au kukataa kutekeleza uamuzi au amri halali ya Mahakama; au
	1. amefanya kitendo ambacho kinakiuka kanuni za maadili au miiko ya uongozi.
1. Bunge halitapitisha hoja ya kumshtaki Rais isipokuwa tu kama:
	1. hoja ya namna hiyo itatolewa baada ya miezi kumi na mbili tangu hoja kama hiyo ilipotolewa na ikakataliwa na Bunge; na
	1. taarifa ya maandishi, iliyotiwa saini na kuungwa mkono na Wabunge wasiopungua asilimia ishirini na tano ya Wabunge wote itawasilishwa kwa Spika siku kumi na nne kabla ya kikao ambapo hoja hiyo inakusudiwa kutolewa Bungeni.
1. Taarifa itakayowasilishwa kwa mujibu wa ibara ndogo ya (3)(b) itafafanua makosa aliyoyatenda Rais, na itapendekeza kuwa Kamati Maalum ya Uchunguzi iundwe ili ichunguze tuhuma zilizotolewa dhidi ya Rais.
1. Wakati wowote baada ya kupokea taarifa iliyotiwa saini na Wabunge na kujiridhisha kuwa masharti ya Katiba kwa ajili ya kuwasilisha hoja yametimizwa, Spika atamruhusu mtoa hoja kuiwasilisha mbele ya Bunge na kisha Spika atalitaka Bunge, bila ya kufanya majadiliano, lipige kura juu ya hoja ya kuunda Kamati Maalum ya Uchunguzi.
1. Endapo hoja ya kuunda Kamati Maalum ya Uchunguzi itaungwa mkono na Wabunge wasiopungua asilimia sabini na tano ya Wabunge wote, Spika atatangaza majina ya wajumbe wa Kamati Maalum ya Uchunguzi.
1. Kamati Maalum ya Uchunguzi, kwa madhumuni ya Ibara hii, itakuwa na wajumbe wafuatao:
	1. Jaji Mkuu wa Jamhuri ya Muungano, ambaye atakuwa Mwenyekiti wa Kamati;
	1. Jaji Mkuu wa Zanzibar ambaye atakuwa Makamu Mwenyekiti; na
	1. Wabunge watano kutoka Bunge la Jamhuri ya Muungano, watakaoteuliwa na Spika kwa kuzingatia uwakilishi wa kila upande wa Muungano.
1. Ndani ya siku saba baada ya Kamati Maalum ya Uchunguzi kuundwa, itachunguza na kuchambua mashtaka dhidi ya Rais, pamoja na kumpatia Rais fursa ya kujieleza, kwa kufuata utaratibu utakaowekwa na kanuni Maslahi ya Rais za kudumu za Bunge.
1. Mapema iwezekanavyo, na kwa vyovyote vile katika muda usiozidi siku tisini, Kamati Maalum ya Uchunguzi itatoa taarifa yake kwa Spika.
1. Baada ya Spika kupokea taarifa ya Kamati Maalum ya Uchunguzi, taarifa hiyo itawasilishwa Bungeni kwa kufuata utaratibu uliowekwa na kanuni za kudumu za Bunge.
1. Baada ya taarifa ya Kamati Maalum ya Uchunguzi kuwasilishwa, Bunge litaijadili taarifa hiyo na kutoa fursa kwa Rais kujieleza, na kisha, kwa kura za Wabunge wasiopungua asilimia sabini na tano ya Wabunge wote, Bunge litapitisha azimio kuwa mashtaka dhidi ya Rais ama yamethibitika au hayakuthibitika.
1. Endapo Bunge litapitisha azimio kuwa mashtaka dhidi ya Rais yamethibitika na kwamba hastahili kuendelea kushika madaraka ya Rais, Spika atamfahamisha Rais juu ya Azimio la Bunge na Rais atakuwa ameondolewa madarakani na Makamu wa Rais ataapishwa mara moja kushika madaraka ya Rais.
1. Endapo Rais ataacha kushika madaraka ya Rais kutokana na mashtaka dhidi yake kuthibitika, hatakuwa na haki ya:
	1. kushika nafasi yoyote ya madaraka nchini; na
	1. kupata malipo yoyote ya uzeeni, posho wala kupata haki au nafuu nyingine anazopewa Rais au mtu aliyekuwa Rais kwa mujibu wa Katiba au sheria.

### 98. Maslahi Ya Rais
1. Rais atalipwa mshahara na malipo mengine na atakapostaafu atapokea malipo ya uzeeni, kiinua mgongo au posho kutoka Mfuko Mkuu wa Hazina.
1. Mshahara na malipo mengine yote ya Rais hayatapunguzwa wakati Rais atakapokuwa ameshika madaraka yake kwa mujibu wa masharti ya Katiba hii.
1. Bunge litatunga sheria kwa ajili ya utekelezaji wa masharti ya Ibara hii.

### 99. Makamu Wa Rais Wa Jamhuri Ya Muungano
Kutakuwa na Makamu wa Rais watatu ambao watakuwa:
	1. Makamu wa Kwanza wa Rais;
	1. Rais wa Zanzibar ambaye atakuwa Makamu wa Pili wa Rais; na
	1. Waziri Mkuu ambaye atakuwa Makamu wa Tatu wa Rais.

### 100. Upatikanaji Wa Makamu Wa Kwanza Wa Rais
1. Mtu hatateuliwa kugombea au kushika nafasi ya madaraka ya Makamu wa Kwanza wa Rais wa Jamhuri ya Muungano isipokuwa tu kama anazo sifa za kuchaguliwa kuwa Rais.
1. Bila kuathiri masharti ya Ibara ya 88, Makamu wa Kwanza wa Rais atapatikana kwa kuchaguliwa katika uchaguzi pamoja na Rais, baada ya kupendekezwa na chama chake au mgombea huru wakati ule ule anapopendekezwa mgombea wa nafasi ya madaraka ya Rais na watapigiwa kura kwa pamoja.
1. Chama cha siasa chochote au mtu yeyote anayekusudia kugombea nafasi ya madaraka ya Rais, akiwa mgombea huru, hatazuiwa kumpendekeza mtu yeyote kuwa mgombea nafasi ya madaraka ya Makamu wa Kwanza wa Rais kwa sababu tu kwamba mtu huyo kwa wakati huo ameshika nafasi ya madaraka ya Rais wa Zanzibar.
1. Endapo mgombea wa madaraka ya Rais atachaguliwa basi na Makamu wa Kwanza wa Rais atakuwa amechaguliwa.
1. Mtu atateuliwa kugombea nafasi ya Madaraka ya Makamu wa Kwanza wa Rais kwa kufuata kanuni kwamba endapo mgombea wa nafasi ya madaraka ya Rais wa Jamhuri ya Muungano atatoka upande mmoja wa Jamhuri ya Muungano, basi Makamu wa Kwanza wa Rais atatoka upande wa pili wa Jamhuri ya Muungano.
1. Katika utekelezaji wa madaraka yake, Makamu wa Kwanza wa Rais atatekeleza au atawezesha au kusimamia utekelezaji wa jambo lolote au mambo yoyote ambayo Rais ataagiza yatekelezwe.

### 101. Majukumu Ya Makamu Wa Kwanza Wa Rais
Makamu wa Kwanza wa Rais atakuwa ni Msaidizi Mkuu wa Rais kuhusu mambo yote ya Jamhuri ya Muungano na:
	1. atafanya kazi zote atakazoagizwa na Rais;
	1. atafanya kazi za Rais kama Rais hayupo kazini au yupo nje ya nchi kwa kuzingatia masharti ya Ibara ya 86(3); na
	1. atakuwa Mwenyekiti wa Tume ya Usimamizi na Uratibu wa Mambo ya Muungano.

### 102. Muda Wa Makamu Wa Kwanza Wa Rais Kushika Madaraka
1. Makamu wa Kwanza wa Rais atashika nafasi ya madaraka ya Makamu wa Kwanza wa Rais mara tu Rais anaposhika madaraka yake baada ya kuwa ameapishwa.
1. Makamu wa Kwanza wa Rais atashika nafasi ya madaraka ya Makamu wa Kwanza wa Rais hadi:
	1. atakapofariki dunia akiwa katika madaraka;
	1. atakapojiuzulu;
	1. atakapoapishwa kuwa Rais baada ya nafasi ya madaraka ya Rais kuwa wazi;
	1. atakapoapishwa Rais mwingine kushika nafasi ya madaraka ya Rais pamoja na Makamu wake;
	1. atakaposhindwa kumudu majukumu yake kwa sababu ya maradhi ya mwili au akili;
	1. atakapoondolewa madarakani baada ya kushtakiwa Bungeni kwa mujibu wa masharti ya Katiba hii; au
	1. atakapoacha kushika madaraka ya Makamu wa Kwanza wa Rais vinginevyo kwa mujibu wa masharti ya Katiba hii.

### 103. Bunge Kumshtaki Makamu Wa Kwanza Wa Rais
1. Bunge litakuwa na mamlaka ya kumshtaki na kumuondoa Makamu wa Kwanza wa Rais madarakani kwa utaratibu unaotumika kumshtaki Rais kwa mujibu wa Katiba hii, isipokuwa kwamba, hoja yoyote ya kumshtaki Makamu wa Kwanza wa Rais itatolewa tu iwapo:
	1. Rais amewasilisha hati kwa Spika inayoeleza kwamba Makamu wa Kwanza wa Rais ameacha au ameshindwa kutekeleza kazi za madaraka ya Makamu wa Kwanza wa Rais;
	1. amekuwa na mwenendo unaodhalilisha madaraka ya Rais wa Jamhuri ya Muungano wa Tanzania au nafasi ya madaraka ya Makamu wa Kwanza wa Rais; au
	1. anadaiwa kutenda kosa lolote kati ya makosa yanayoweza kusababisha Rais kushtakiwa na Bunge kwa mujibu wa Katiba hii, isipokuwa kwamba, haitatolewa hoja ya namna hiyo ndani ya miezi kumi na miwili tangu hoja kama hiyo ilipotolewa na ikakataliwa na Bunge.
1. Masharti mengine kuhusu utaratibu wa kumshtaki Rais yatatumika wakati wa kumuondoa madarakani Makamu wa Kwanza wa Rais.
1. Masharti mengine yote ya Ibara ya 96 yatatumika pia kwa Makamu wa Kwanza wa Rais isipokuwa tu kwamba Makamu wa Kwanza wa Rais aliyeondolewa madarakani chini ya ibara ndogo ya (1), hatakuwa na sifa tena za kushika nafasi ya Rais au Makamu wa Kwanza wa Rais.
1. Endapo Makamu wa Kwanza wa Rais ataacha kushika madaraka ya Makamu wa Kwanza wa Rais kutokana na mashtaka dhidi yake kuthibitika, hatakuwa na haki ya kupata malipo yoyote ya uzeeni, posho wala kupata haki au nafuu nyinginezo anazopewa Makamu wa Kwanza wa Rais au mtu aliyekuwa Makamu wa Kwanza wa Rais kwa mujibu wa Katiba hii au sheria.

### 104. Makamu Wa Kwanza Wa Rais Kushindwa Kumudu Majukumu Yake
Endapo Makamu wa Kwanza wa Rais hawezi kumudu kazi zake kwa sababu ya maradhi ya mwili au akili, Rais anaweza, baada ya kushauriana na Baraza la Mawaziri, kuwasilisha kwa Jaji Mkuu azimio la kumwomba Jaji Mkuu athibitishe kwamba Makamu wa Kwanza wa Rais, kwa sababu ya maradhi ya mwili au akili hawezi kumudu kazi zake na masharti mengine ya Ibara ya 84 yatatumika.

### 105. Upatikanaji Wa Makamu Wa Kwanza Wa Rais Wakati Nafasi Hiyo Inapokuwa Wazi
Endapo nafasi ya Madaraka ya Makamu wa Kwanza wa Rais iko wazi kutokana na masharti yaliyomo katika Ibara ya 102 na 103, basi mapema iwezekanavyo na kwa vyovyote vile ndani ya siku zisizozidi kumi na nne tokea kifo au baada ya kuachia madaraka, Rais atamteua mtu atakayekuwa Makamu wa Kwanza wa Rais na uteuzi huo utathibitishwa na Bunge kwa wingi wa kura za Wabunge wote.

### 106. Kiapo Cha Makamu Wa Kwanza Wa Rais
Makamu wa Kwanza wa Rais, kabla ya kushika madaraka yake ataapishwa na Jaji Mkuu wa Jamhuri ya Muungano au Naibu Jaji Mkuu endapo Jaji Mkuu hayupo, kiapo cha uaminifu na kiapo kingine chochote kinachohusika na utendaji wa kazi yake kitakachowekwa kwa mujibu wa Sheria.

### 107. Makamu Wa Pili Wa Rais
1. Makamu wa Pili wa Rais wa Jamhuri ya Muungano ambaye ni Rais wa Zanzibar, pamoja na majukumu mengine yaliyoainishwa katika Katiba ya Zanzibar, ataanza kushika nafasi ya madaraka ya Makamu wa Pili wa Rais mara baada ya kuapishwa na Rais.
1. Mtu atakuwa na sifa ya kuwa Makamu wa Pili wa Rais iwapo tu atakuwa ni Rais wa Zanzibar kwa mujibu wa Katiba ya Zanzibar.
1. Endapo nafasi ya Makamu wa Pili wa Rais iko wazi kutokana na sababu yoyote ile, nafasi hiyo itajazwa kwa mujibu wa masharti ya Katiba ya Zanzibar.

### 108. Makamu Wa Tatu Wa Rais
1. Makamu wa Tatu wa Rais wa Jamhuri ya Muungano ambaye ni Waziri Mkuu, pamoja na majukumu mengine yaliyoainishwa katika Katiba hii, atashika madaraka baada ya kuapishwa na Rais.
1. Mtu atakuwa na sifa ya kuwa Makamu wa Tatu wa Rais iwapo tu atakuwa ni Waziri Mkuu kwa mujibu wa Katiba hii.
1. Endapo nafasi ya Makamu wa Tatu wa Rais iko wazi kutokana na masharti ya Katiba hii, nafasi hiyo itajazwa kwa mujibu wa masharti ya Katiba hii.

### 109. Maslahi Ya Makamu Wa Rais
1. Makamu wa Rais atalipwa mshahara na malipo mengine, na atakapostaafu atapokea malipo ya uzeeni, kiinua mgongo au posho kutoka Mfuko Mkuu wa Hazina.
1. Mshahara na malipo mengine yote ya Makamu wa Rais hayatapunguzwa wakati atakapokuwa ameshika madaraka yake kwa mujibu wa masharti ya Katiba hii.
1. Bunge litatunga sheria kwa ajili ya utekelezaji wa masharti ya Ibara hii. 

## Waziri Mkuu Na Baraza La Mawaziri La Serikali Ya Jamhuri Ya Muungano
