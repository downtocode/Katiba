---
title: "4"
style: "chapter page-1"
---

# Sura ya Tano: HAKI ZA BINADAMU, WAJIBU WA RAIA, JAMII NA MAMLAKA YA NCHI

## Haki Za Binadamu

### 32. Uhuru, Utu Na Usawa Wa Binadamu
1. Binadamu wote huzaliwa huru na wote ni sawa.
2. Kila mtu anayo haki ya kuheshimiwa, kutambuliwa na kuthaminiwa utu wake.

### 33. Haki Ya Kuishi
Kila mtu anayo haki ya kuishi na kupata hifadhi ya maisha yake kutoka katika Serikali na jamii kwa mujibu wa sheria za nchi.

### 34. Haki Ya Kutobaguliwa
1. Watu wote ni sawa na wanayo haki ya kulindwa na kupata haki sawa mbele ya sheria.
2. Ni marufuku kwa mtu yeyote kubaguliwa na mtu, mamlaka ya nchi au mamlaka yoyote inayotekeleza madaraka yake chini ya sheria yoyo te au katika kutekeleza kazi au shughuli yoyote ya mamlaka ya nchi.
3. Ni marufuku kwa sheria yoyote iliyotungwa na mamlaka yoyote katika Jamhuri ya Muungano kuweka sharti lolote ambalo ni la ubaguzi ama wa dhahiri au kwa taathira yake.
4. Haki ya raia, wajibu na maslahi ya kila mtu na jumuiya ya watu yatalindwa na kuamuliwa na mahakama na vyombo vinginevyo vya mamlaka ya nchi vilivyowekwa kwa mujibu wa sheria za nchi.
5. Kwa madhumuni ya masharti ya Ibara hii, neno “kubagua” maana yake ni kutimiza utashi, haki au mahitaji mengineyo kwa watu mbalimbali kwa kuzingatia utaifa wao, kabila, mahali walipotokea, maoni yao ya kisiasa, rangi, dini, jinsi, ulemavu au hali yao katika jamii kwa namna ambayo watu wa aina fulani wanatendewa au kuhesabiwa kuwa dhaifu au duni na kuwekewa vikwazo au masharti ya vipingamizi ambapo watu wa aina nyingine wanatendewa tofauti au wanapewa fursa au faida iliyoko nje ya masharti au sifa za lazima.
6. Neno “kubagua” lilivyotumiwa katika ibara ndogo ya (2), halitafafanuliwa kwa namna ambayo itaizuia mamlaka ya nchi kuchukua hatua za makusudi zenye lengo la kurekebisha matatizo mahsusi katika jamii.
7. Kwa madhumuni ya kuhakikisha usawa mbele ya sheria, mamlaka ya nchi itaweka utaratibu unaofaa na unaozingatia misingi kwamba:
  1. wakati haki na wajibu kwa mtu yeyote vinapohitajika kufanyiwa uamuzi na mahakama au mamlaka nyingine inayohusika, basi mtu huyo atakuwa na haki ya kupewa fursa ya kusikilizwa kwa ukamilifu na pia atakuwa na haki ya kukata rufaa au kupata nafuu nyingine ya kisheria kutokana na uamuzi wa mahakama au mamlaka nyingine inayohusika;
  2. ni marufuku kwa mtu aliyeshtakiwa kwa kosa la jinai kutendewa kama mtu aliyehukumiwa kwa kutenda kosa hilo isipokuwa tu kama itathibitika mahakamani kuwa anayo hatia ya kutenda kosa hilo;
  3. ni marufuku kwa mtu kuadhibiwa kwa sababu ya kitendo chochote ambacho wakati alipotenda kitendo hicho hakikuwa ni kosa chini ya sheria;
  4. ni marufuku kwa mtu kupewa adhabu ambayo ni kubwa kuliko adhabu iliyokuwapo wakati kosa linalohusika lilipotendeka;
  5. kwa ajili ya kuhifadhi haki ya usawa wa binadamu, heshima ya mtu na faragha italindwa katika shughuli zote zinazohusu upelelezi wa tuhuma na uendeshaji wa mashtaka ya jinai na katika shughuli nyingine ambazo mtu anakuwa katika kizuizi cha mamlaka ya nchi au katika kuhakikisha utekelezaji wa adhabu; na
  6. ni marufuku kwa mtu kuteswa, kufanyiwa ukatili au kupewa adhabu zinazotweza au kudhalilisha utu wake.

### 35. Haki Ya Kutokuwa Mtumwa
1. Kila mtu ana haki ya kutotendewa au kutotumikishwa kama mtumwa, kutofanyishwa kazi za kulazimisha au kutweza, na kwa msingi huo, ni marufuku kwa mtu:
  1. kufanywa au kutendewa kama mtumwa; na
  2. kusafirishwa kwa nia ya kufanywa mtumwa, kibiashara au kwa faida ya mtu mwingine.
2. Biashara haramu ya kusafirisha na kuuza binadamu ni marufuku katika Jamhuri ya Muungano.

### 36. Uhuru Wa Mtu Binafsi
1. Kila mtu ana haki ya kuwa huru na kuishi akiwa mtu huru.
2. Kwa madhumuni ya kuhifadhi haki ya mtu kuwa huru na kuishi kwa uhuru, itakuwa ni marufuku kwa mtu yeyote kukamatwa, kufungwa, kufungiwa, kuwekwa kizuizini, kuhamishwa kwa nguvu au kunyang’anywa uhuru wake vinginevyo, isipokuwa tu katika:
  1. hali na kwa kufuata utaratibu uliowekwa na sheria; au
  2. kutekeleza na hukumu, amri au adhabu iliyotolewa mahakama kutokana na shauri au kutiwa hatiani kwa kosa la jinai.

### 37. Haki Ya Faragha Na Usalama Wa Mtu
1. Kila mtu anastahili kuheshimiwa na kupata hifadhi kwa nafsi yake, maisha yake binafsi na familia yake na unyumba wake, na pia heshima na hifadhi ya maskani yake na mawasiliano yake ya binafsi.
2. Kwa madhumuni ya kuhifadhi haki ya mtu kwa mujibu wa ibara hii, mamlaka ya nchi itaweka utaratibu wa sheria kuhusu hali, namna na kiasi ambacho haki ya mtu ya faragha na ya usalama wa nafsi yake, mali na maskani yake, yanaweza kuingiliwa bila kuathiri masharti ya Ibara hii.

### 38. Uhuru Wa Mtu Kwenda Anakotaka
1. Kila raia ana haki ya kwenda kokote katika Jamhuri ya Muungano na kuishi katika sehemu yoyote, kutoka nje ya nchi na kuingia, na pia haki ya kutoshurutishwa kuhama au kufukuzwa kutoka katika Jamhuri ya Muungano.
2. Kitendo chochote halali au sheria yoyote yenye madhumuni ya:
  1. kupunguza uhuru wa mtu kwenda anakotaka na kumweka chini ya ulinzi au kifungoni; au
  2. kuweka mipaka kwa matumizi ya uhuru wa mtu kwenda anakotaka ili:
    1. kutekeleza hukumu au amri ya mahakama;
    2. kumlazimisha kutimiza kwanza wajibu wowote anaotakiwa na sheria nyingine kuutimiza; au
    3. kulinda maslahi ya umma kwa jumla au kuhifadhi maslahi mahsusi au maslahi ya sehemu fulani ya umma, hakitahesabiwa au sheria hiyo haitahesabiwa kuwa ni kinyume cha masharti ya Ibara hii.

### 39. Uhuru Wa Maoni
1. Kila mtu:
  1. ana haki na uhuru wa:
    1. kuwa na maoni na kueleza fikra zake;
    2. kufanya mawasiliano na kutoingiliwa katika mawasiliano yake; na
    3. kufanya ugunduzi, ubunifu na utafiti wa sanaa, sayansi na mapokeo ya asili;
  2. ana haki ya kupewa taarifa wakati wowote kuhusu:
    1. matukio mbalimbali muhimu kwa maisha na shughuli za wananchi;
    2. utekelezaji wa mamlaka ya nchi kuhusu sera za kitaifa na shughuli za maendeleo ya jamii; na
    3. masuala mengine muhimu kwa jamii.
2. Utekelezaji wa haki zilizoainishwa katika ibara ndogo ya (1), hautajumuisha kuchochea vita, machafuko na chuki kwa misingi ya rangi, ukabila, jinsi, itikadi, dini au masuala yoyote yanayoweza kuleta madhara kwa Taifa.

### 40. Uhuru Wa Habari Na Vyombo Vya Habari
1. Kila mtu ana haki na uhuru wa:
  1. kutafuta, kupata, kutumia na kusambaza habari na taarifa sahihi; na
  2. kuanzisha vyombo vya habari na njia nyingine za upashanaji wa habari.
2. Vyombo vya habari vitakuwa huru na vitakuwa na:
  1. haki ya kutafuta, kupata, kutumia na kusambaza habari na taarifa wanazozipata;
  2. wajibu wa:
    1. kusambaza habari na taarifa sahihi na za ukweli kwa wananchi;
    2. kuheshimu faragha na kulinda utu, heshima, uhuru na staha ya wananchi katika habari na taarifa wanazozitumia, wanazozitayarisha na kuzisambaza; na
    3. kuzingatia miiko ya taaluma ya uandishi na utangazaji wa habari.
3. Serikali na taasisi zake, zitakuwa na wajibu wa kutoa taarifa kwa umma kuhusu shughuli za Serikali na utekelezaji wake, kwa kadri itakavyohitajika.
4. Bunge litatunga sheria kwa ajili ya kusimamia na kulinda:
  1. haki, wajibu na uhuru wa vyombo vya habari na waandishi wa habari; na
  2. habari na taarifa kwa madhumuni ya usalama wa Taifa, amani, haki, staha na uhuru wa watu wengine.

### 41. Uhuru Wa Imani Ya Dini
1. Kila mtu ana uhuru wa mawazo, dhamiri, imani na uchaguzi katika mambo ya imani ya dini na anao uhuru pia wa kubadilisha dini, imani yake au kutokuwa na imani na dini.
2. Kazi ya kutangaza dini, kufanya ibada na kueneza dini itakuwa ni huru na jambo la hiari kwa mtu binafsi ilimradi hakiuki sheria za nchi.
3. Shughuli ya uendeshaji wa jumuiya za dini itakuwa nje ya shughuli za mamlaka ya Serikali.
4. Hifadhi ya haki zilizotajwa katika Ibara hii itakuwa chini ya utaratibu utakaowekwa na sheria ambazo ni muhimu katika jamii ya kidemokrasia kwa ajili ya usalama, amani, maadili na umoja wa jamii na wa kitaifa na vitasimamiwa kwa utaratibu utakaoainishwa kwenye sheria za nchi.
5. Ni marufuku kwa mtu, kikundi au taasisi ya dini kutumia uhuru wa kutangaza dini kwa namna ambayo italeta uvunjifu wa amani, kujenga chuki au kuchochea vurugu na ghasia kwa madai ya kutetea imani au dini hiyo.
6. Dini na imani ya dini haitatumika kwa namna yoyote itakayowagawa wananchi, kuleta uhasama au uvunjifu wa amani miongoni mwa wananchi.
7. Neno “dini” kama lilivyotumika katika Ibara hii litatafsiriwa kwamba maana yake ni pamoja na madhehebu ya dini, na maneno mengine yanayofanana au kuambatana na neno hilo nayo yatatafsiriwa kwa maana hiyo.

### 42. Uhuru Wa Mtu Kujumuika Na Kushirikiana Na Wengine
Kila mtu anastahili kuwa huru bila kuathiri sheria za nchi, kukutana na watu wengine kwa hiari yake na kwa amani, kujumuika na kushirikiana na watu wengine, kutoa mawazo hadharani, na kwa ajili hiyo kuanzisha au kujiunga na vyama au mashirika yaliyoanzishwa kwa madhumuni ya kuhifadhi au kuendeleza imani au maslahi yake au maslahi mengineyo.

### 43. Uhuru Wa Kushiriki Shughuli Za Utawala Wa Nchi
1. Kila raia wa Jamhuri ya Muungano ana haki ya kushiriki katika shughuli za utawala wa nchi kwa hiari yake, ama moja kwa moja au kupitia wawakilishi waliochaguliwa na wananchi, kwa kuzingatia utaratibu uliowekwa kwa mujibu wa sheria za nchi.
2. Kila raia wa Jamhuri ya Muungano ana haki na uhuru wa kushirikikwa ukamilifu katika kufikia uamuzi juu ya mambo yanayomhusu, maisha yake au yanayolihusu Taifa.

### 44. Haki Ya Kufanya Kazi
1. Kila mtu ana haki ya kufanya kazi ya kuajiriwa au kujiajiri mwenyewe na kupata ujira unaostahili.
2. Kila raia ana haki na fursa sawa kushika nafasi yoyote ya kazi, uongozi au shughuli yoyote iliyo chini ya mamlaka ya nchi.

### 45. Haki Za Wafanyakazi Na Waajiri
1. Kila mfanyakazi ana haki zifuatazo:
  1. kufanya kazi bila ubaguzi wa aina yoyote;
  2. kupata ujira na malipo halali kulingana na kiasi na sifa za kazi anayofanya;
  3. kuunda au kujiunga na chama cha wafanyakazi mahali pa kazi;
  4. kushiriki katika shughuli za chama cha wafanyakazi;
  5. kupata hifadhi ya afya na usalama wake katika sehemu ya kazi; na
  6. kugoma kutokana na mgogoro wa kimaslahi kwa mujibu wa sheria itakayotungwa na Bunge.
2. Kila mwajiri ana haki ya:
  1. kujiunga na chama cha waajiri;
  2. kumfungia nje mfanyakazi kutokana na mgogoro wa kimaslahi kwa mujibu wa sheria itakayotungwa na Bunge.
3. Kila chama cha waajiri au wafanyakazi kitakuwa na haki ya:
  1. kuamua kuhusu uongozi, programu na shughuli zake; na
  2. kuanzisha, kujiunga na kusimamia shirikisho lao.
4. Kila chama cha wafanyakazi kitakuwa na haki ya kufanya majadiliano ya pamoja na mwajiri na kuingia mikataba ya hali bora ya kazi.
5. Bila kuathiri masharti ya ibara ndogo ya (1), mfanyakazi katika kutekeleza haki yake ya mgomo kwa mujibu wa Ibara hii, atatakiwa asiwe:
  1. ameajiriwa katika huduma maalum zitakazoainishwa na sheria;
  2. amefungwa na makubaliano yanayotaka jambo linalobishaniwa kupelekwa kwenye usuluhishi;
  3. amefungwa na mkataba wa hiari au tuzo ya usuluhishi inayoratibu jambo linalobishaniwa; au
  4. anabanwa na uamuzi wa ajira unaoratibu suala hilo linalobishaniwa.
6. Kwa madhumuni ya Ibara hii “mgogoro wa kimaslahi” maana yake ni mgogoro kuhusu haki zinazotarajiwa, ikiwa ni pamoja na ongezeko la mishahara au maslahi mengine zaidi ya yale yaliyokwishatolewa kisheria au yatokanayo na mkataba wa ajira.
7. Bunge litatunga sheria itakayoweka masharti kuhusu haki za waajiri na wafanyakazi na utaratibu utakaowezesha waajiri na wafanyakazi kutumia haki zao.

### 46. Haki Za Wakulima, Wafugaji, Wavuvi Na Wachimbaji Madini
1.  Wakulima, wafugaji, wavuvi na wachimbaji madini watakuwa na haki ya:
  1. kumiliki, kutumia na kuendeleza ardhi kwa ajili ya shughuli zao;
  2. kupata taarifa na maarifa kwa lengo la kuboresha kilimo, ufugaji, uvuvi na uchimbaji madini;
  3. kumiliki na kunufaika na rasilimali za kijenetiki za kilimo, mifugo na uvuvi; na
  4. kushirikishwa katika utungaji wa sera, sheria na mipango mbalimbali inayohusu shughuli zao.
2. Mamlaka ya nchi itaweka utaratibu wa kisheria kwa madhumuni ya kubainisha na kutenga maeneo ya ardhi kwa ajili ya matumizi ya kila kundi lililoainishwa katika ibara ndogo ya (1).

### 47. Haki Ya Kumiliki Mali
1. Kila mtu ana haki ya kumiliki mali na hifadhi ya mali yake kwa mujibu wa sheria za nchi.
2. Bila kuathiri masharti ya ibara ndogo ya (1), itakuwa ni marufuku kwa mtu yeyote kunyang’anywa mali yake kwa madhumuni ya kuitaifisha au madhumuni mengine bila ya idhini ya sheria ambayo inaweka masharti ya kutoa fidia inayolingana na thamani halisi.
3. Kwa madhumuni ya masharti ya Ibara hii, haki ya umiliki na hifadhi ya mali haitahusu mali iliyothibitishwa kwamba haikupatikana kwa njia halali.

### 48. Haki Ya Mtuhumiwa Na Mfungwa
1. Mtu aliyekamatwa au aliyewekwa kizuizini ana haki ya:
  1. kuelezwa kwa lugha anayoifahamu:
    1. sababu ya kukamatwa kwake;
    2. haki ya kutokutoa maelezo yoyote; na
    3. matokeo ya kutoa maelezo;
  2. kuwasiliana na wakili au mtu mwingine ambaye msaada wake ni muhimu kwa mtuhumiwa;
  3. kutolazimishwa kutoa maelezo ya kukiri kosa ambayo yatatumika kama ushahidi dhidi yake;
  4. kufikishwa mahakamani mapema iwezekanavyo kama itakavyoelekezwa katika sheria; na
  5. kuwekwa katika mazingira yanayozingatia haki za binadamu.
2. Mtu anayetumikia kifungo ana haki ya:
  1. kuhifadhiwa katika mazingira yanayozingatia haki za binadamu;
  2. kupata nakala ya mwenendo wa mashtaka na nakala ya hukumu kwa madhumuni ya kukata rufaa; na
  3. kuwasiliana na wakili au mtu mwingine ambaye msaada wake ni muhimu katika kukata rufaa.
3. Bunge litatunga sheria itakayoweka utaratibu utakaowezesha:
  1. mtuhumiwa kupata nakala ya mashtaka yanayomkabili;
  2. mtuhumiwa kufikishwa mahakamani na kuomba dhamana kwa mujibu wa sheria; na
  3. mfungwa kupata kumbukumbu ya nakala ya mashtaka na hukumu baada ya shauri kukamilika mahakamani.
4. Kwa ajili ya kuhifadhi haki zilizotajwa katika ibara hii, mamlaka ya nchi itazingatia masharti ya Ibara ya 34(7)(e).

### 49. Haki Ya Mtu Aliye Chini Ya Ulinzi Au Kizuizi
1. Mtu aliye katika kizuizi au ulinzi ataendelea kuwa na haki zote za msingi zilizoainishwa katika Katiba hii kwa kiwango anachostahiki katika mazingira ya kuwekwa kizuizini au katika ulinzi.
2. Mtu aliye katika kizuizi au ulinzi ana haki ya kuiomba mahakama ili mamlaka ya nchi inayomhifadhi kueleza sababu za yeye kuwekwa au kuendelea kuwa katika kizuizi au ulinzi.
3. Raia wa Jamhuri ya Muungano hatapelekwa katika nchi ya nje yoyote kujibu mashtaka au kufanyiwa mahojiano ya aina yoyote kinyume cha ridhaa yake, isipokuwa kwa mujibu wa sheria za nchi na mikataba ya kimataifa na wajibu wa nchi katika uhusiano wa kimataifa.

### 50. Uhuru Na Haki Ya Mazingira Safi Na Salama
1. Kila mtu anayeishi katika Jamhuri ya Muungano ana haki ya kuishi katika mazingira safi, salama na ya kiafya.
2. Haki ya kuishi katika mazingira safi, salama na ya kiafya inahusisha haki kwa kila mtu kutumia maeneo ya umma au sehemu mbalimbali za mazingira yaliyotengwa kwa madhumuni ya burudani, elimu, afya, ibada, utamaduni na shughuli za kiuchumi.
3. Mtu yeyote anayeishi katika Jamhuri ya Muungano anao wajibu wa kutunza, kulinda na kuhifadhi mazingira na kutoa taarifa kwa mamlaka za nchi kuhusu shughuli au jambo lolote ambalo ni la hatari au lina uwezekano mkubwa wa kuharibu au kuathiri mazingira.

### 51. Haki Ya Afya Na Maji Safi Na Salama
1. Kila mtu ana haki ya kupata huduma ya afya na maji safi na salama.
2. Mamlaka ya nchi itahakikisha kwamba huduma zilizorejewa katika ibara ndogo ya (1) zinapatikana kwa urahisi kwa kuzingatia mahitaji ya nchi na rasilimali zilizopo.

### 52. Haki Ya Elimu
1. Kila mtu ana haki ya kupata elimu bora ya msingi inayomtayarisha kikamilifu kuendelea na elimu ya ngazi inayofuatia au kuweka msingi wa kuanza kujitegemea.
2. Kila mtu ana fursa ya kupata elimu ya juu ilimradi ana sifa stahiki.
3. Kwa madhumuni ya ibara ndogo ya (2), kila mtu ana haki ya kuchagua taaluma na ajira anayoitaka kwa mujibu wa elimu yake na ujuzi alionao.
4. Serikali itahakikisha kuwepo kwa mfumo wa elimu unaozingatia uwezo na mahitaji ya Taifa.

### 53. Haki Za Mtoto
1. Kila mtoto ana haki ya:
  1. kupewa jina, uraia na kusajiliwa;
  2. kutoa mawazo, kusikilizwa na kulindwa dhidi ya uonevu, ukatili, udhalilishaji, utumikishwaji na mila potofu;
  3. kuwekewa mazingira bora ya kucheza na kupata elimu ya msingi;
  4. kuhifadhiwa katika mazingira mazuri, kwa walio katika ukinzani na sheria;
  5. kupata lishe bora, huduma ya afya, makaazi na mazingira yanayomjenga kimwili, kiakili na kimaadili;
  6. kushiriki katika shughuli zinazolingana na umri alionao; na
  7. kupata malezi na ulinzi kutoka kwa wazazi, walezi, jamii au mamlaka ya nchi, bila ya ubaguzi wowote.
2. Itakuwa ni wajibu wa kila mzazi, mlezi, jamii na mamlaka ya nchi kuhakikisha kuwa watoto wanalelewa katika maadili stahiki kwa umri wao.
3. Kwa madhumuni ya Ibara hii “mtoto” maana yake ni mtu mwenye umri wa chini ya miaka kumi na nane.

### 54. Haki Na Wajibu Wa Vijana
1. Kila kijana ana haki na wajibu wa kushiriki kikamilifu katika shughuli za maendeleo ya Jamhuri ya Muungano pamoja na jamii kwa ujumla, na kwa mantiki hiyo, Serikali ya Jamhuri ya Muungano na jamii zitahakikisha kuwa vijana wanawekewa mazingira mazuri ya kuwa raia wema na kupatiwa fursa za kushiriki kikamilifu katika nyanja za kisiasa, kiuchumi, kijamii na kiutamaduni.
2. Kwa madhumuni ya ibara ndogo ya (1), Bunge litatunga sheria itakayosimamia, pamoja na mambo mengine, uanzishwaji, muundo, majukumu na uendeshaji wa Baraza la Vijana la Taifa.

### 55. Haki Za Watu Wenye Ulemavu
Mtu mwenye ulemavu ana haki ya:
1. kuheshimiwa, kutambuliwa na kulindwa dhidi ya vitendo vinavyoshusha utu wake ikiwemo ubaguzi, uonevu, ukatili na mila potofu;
2. kupata elimu kwa kutumia vifaa maalum na kushiriki katika nafasi za uwakilishi na shughuli za kijamii;
3. kuwekewa miundombinu na mazingira yanayofaa yatakayomwezesha kwenda anapotaka, kutumia vyombo vya usafiri na kupata habari;
4. kutumia lugha ya alama, alama mguso, maandishi ya nukta nundu, maandishi yaliyokuzwa au njia nyingine zinazofaa;
5. kupata ajira na kufanya kazi; na
6. kupata huduma bora za afya, uzazi salama, marekebisho na utengemao.

### 56. Haki Za Makundi Madogo Katika Jamii
1. Mamlaka ya nchi kwa kuzingatia rasilimali na uwezo wa nchi, itaweka utaratibu wa sheria utakaowezesha makundi madogo katika jamii:
  1. kushiriki katika uongozi wa mamlaka za nchi;
  2. kupewa fursa maalum za elimu kujiendeleza kiuchumi na ajira; na
  3. kutengewa maeneo ya ardhi ambayo kwa desturi, makundi hayo huyatumia kama maeneo ya kuishi na kupata riziki ya chakula.
2. Serikali na mamlaka ya nchi itachukua hatua za makusudi za kukuza na kuendeleza shughuli za kiuchumi na kuweka miundombinu ya makaazi, elimu, maji na afya kwa ajili ya kizazi cha sasa na vijavyo vya jamii ya watu walio katika makundi madogo.
3. Kwa madhumuni ya Ibara hii, “makundi madogo” maana yake ni jamii za watu wanaoishi kwa kutegemea uoto wa asili na mazingira yanayowazunguka kwa ajili ya chakula, malazi na mahitaji mengine ya maisha.

### 57. Haki Za Wanawake
Kila mwanamke ana haki ya:
1. kuheshimiwa, kuthaminiwa na kutambuliwa utu wake;
2. kulindwa dhidi ya ubaguzi, udhalilishaji, dhuluma, unyanyasaji, ukatili wa kijinsia na mila potofu;
3. kushiriki bila ya ubaguzi katika uchaguzi na ngazi zote za maamuzi;
4. kupata fursa na ujira sawa na mwanaume katika kazi zenye sifa zinazofanana;
5. kulindwa ajira yake wakati wa ujauzito na pale anapojifungua;
6. kupata huduma bora ya afya ikiwemo afya ya uzazi salama; na
7. kumiliki mali.

### 58. Haki Za Wazee
Mamlaka ya nchi itaweka utaratibu utakaowezesha wazee kupata haki ya:
1. kushiriki katika shughuli za kimaendeleo na kijamii;
2. kuendesha maisha yake na kujiendeleza kulingana na uwezo wake ikiwa ni pamoja na kufanya kazi;
3. kupata huduma za matibabu;
4. kulindwa dhidi ya unyonyaji, vitendo vya ukatili ikiwemo mateso na mauaji;
5. kuwekewa miundombinu na mazingira bora yatakayowawezesha kwenda wanakotaka na kutumia vyombo vya usafiri wa umma kwa gharama nafuu; na
6. kupata mahitaji ya msingi kutoka kwenye familia yake, jamii na inapobidi mamlaka ya nchi.

### 59. Uhuru Wa Taaluma, Ubunifu, Ugunduzi Na Usanii
1. Kila mtu atakuwa na uhuru wa kushiriki kwenye mambo yanayoendeleza na kukuza sanaa, taaluma, ubunifu na ugunduzi.
2. Kila mtu atakuwa na uhuru wa kujifunza, kufundisha, kutafiti na kueneza matumizi ya matokeo ya utafiti kulingana na kanuni za kitaaluma na za kiutafiti.
3. Serikali itakuza na kuendeleza utafiti, ubunifu na ugunduzi katika sanaa, sayansi na teknolojia kwa kutunga sheria ambazo:
  1. zitalinda hakimiliki na hataza na haki za wabunifu, watafiti na wasanii;
  2. zitawezesha taasisi za elimu na za utafiti kutumia ugunduzi wao kwa manufaa ya Taifa;
  3. zitasimamia uhamishaji wa sayansi na teknolojia;
  4. zitawezesha kukuza rasilimali watu kwenye nyanja za kitaaluma, sayansi, teknolojia na ubunifu;
  5. zitalinda na kusimamia ubora wa taaluma, utafiti na matumizi ya ugunduzi na ubunifu; na
  6. zitafafanua mambo mengine yanayohusu hakimiliki na hataza.

## Wajibu Wa Raia, Jamii Na Mamlaka Ya Nchi Na Mipaka Ya Haki Za Binadamu

### 60. Wajibu Wa Raia Na Jamii
1. Kila raia ana wajibu wa :
  1. kuilinda na kuitetea Katiba ya Jamhuri ya Muungano; na
  2. kuilinda Jamhuri ya Muungano na kushiriki katika ulinzi wa Taifa.
2. Kila mtu ana wajibu wa:
  1. kuitii Katiba hii na sheria za nchi;
  2. kulinda na kuheshimu Tunu za Taifa na vitu muhimu vya utambulisho na urithi wa Taifa;
  3. kulipa kodi kwa mujibu wa sheria; na
  4. kuheshimu haki, uhuru na maslahi ya watu wengine.

### 61. Wajibu Wa Kushiriki Kazi
1. Kila mtu ana wajibu wa:
  1. kushiriki katika kazi halali ya uzalishaji mali; na
  2. kuwa na nidhamu ya kazi na kujitahidi kufikia malengo ya uzalishaji wa mali yake binafsi na malengo ya pamoja yanayotakiwa au yaliyowekwa kwa mujibu wa sheria.
2. Bila kujali masharti ya ibara ndogo ya (1), kazi yoyote ya shuruti, kikatili au kutweza ni marufuku katika Jamhuri ya Muungano.
3. Kwa madhumuni ya ibara ndogo ya (2), kazi yoyote haitahesabiwa kuwa ni kazi ya shuruti, kikatili au kutweza endapo kazi hiyo, kwa mujibu wa sheria za nchi ni:
  1. kazi ambayo haina budi ifanywe kutokana na hukumu au amri ya mahakama;
  2. kazi ambayo haina budi kufanywa na mwanajeshi katika kutekeleza majukumu yake;
  3. kazi ambayo haina budi kufanywa kutokana na kuwapo hali ya hatari, baa au janga lolote linalotishia uhai na ustawi wa jamii; au
  4. kazi au huduma yoyote ambayo ni sehemu ya:
    1. majukumu ya kawaida ya kuhakikisha ustawi wa jamii;
    2. ujenzi wa Taifa wa lazima kwa mujibu wa sheria za nchi; au
    3. jitihada za Taifa za kutumia uwezo wa kila mtu kufanya kazi kwa ajili ya kuimarisha ustawi wa jamii na uchumi wa Taifa na kuhakiki sha maendeleo na tija ya kitaifa.


### 62. Ulinzi Wa Mali Ya Umma
1. Kila raia anao wajibu wa kulinda na kutunza maliasili ya Taifa, mali ya mamlaka ya nchi na mali yoyote inayomilikiwa kwa pamoja na wananchi, na pia kuiheshimu mali ya mtu mwingine.
2. Kila mtu ana wajibu wa :
  1. kupiga vita aina zote za uharibifu na ubadhirifu na kuendesha uchumi wa Taifa kwa makini kwa kuzingatia mipango endelevu na haki ya vizazi vijavyo;
  2. kutoa taarifa juu ya hujuma za maliasili za Taifa.

### 63. Haki Na Wajibu Muhimu
1. Kila mtu anayo haki ya kufaidi haki za msingi za binadamu, na matokeo ya kila mtu kutekeleza wajibu wake kwa jamii, kama ilivyofafanuliwa katika Katiba hii.
2. Kila mtu anayo haki ya kupata hifadhi sawa chini ya sheria za Jamhuri ya Muungano .
3. Mtu yeyote katika Jamhuri ya Muungano hatakuwa na haki, hadhi au cheo maalum kwa misingi ya nasaba, jinsi, dini, kabila, jadi au urithi wake.
4. Ni marufuku kwa sheria yoyote kutoa haki, hadhi au cheo maalum kwa mtu yeyote wa Jamhuri ya Muungano kwa misingi ya nasaba, jinsi, dini, kabila, jadi au urithi.
5. Ili watu wote wafaidi haki na uhuru uliotajwa katika Katiba hii, kila mtu anao wajibu wa kutenda na kuendesha shughuli zake kwa namna ambayo haitaingilia haki na uhuru wa watu wengine au maslahi ya umma.

### 64. Hifadhi Ya Haki Za Binadamu
1. Serikali na mamlaka ya nchi ina wajibu wa kuzingatia na kuhifadhi haki za binadamu ikiwa ni msingi wa uhuru kama ilivyoainishwa katika Katiba hii.
2. Haki na uhuru wa kila mtu kama ilivyoainishwa katika Katiba hii utaheshimiwa, kuhifadhiwa na kudumishwa na mamlaka ya nchi, taasisi binafsi na kila mwananchi.

### 65. Usimamizi Wa Haki Za Binadamu
1. Katika kutafsiri masharti ya Sura hii ya Haki za Binadamu, Mahakama au chombo kingine chochote cha kufanya uamuzi kitazingatia mambo yafuatayo:
  1. sheria za kimataifa na haki za binadamu; na
  2. haki za jamii na maslahi ya jamii kwa ujumla.
2. Mtu anayeamini kuwa masharti yaliyomo katika Sura hii yamekiukwa au yanaelekea kukiukwa na mamlaka, chombo cha uamuzi, sheria au sera yoyote dhidi yake, anaweza kufungua shauri katika Mahakama Kuu kwa hati maalumu ya maombi kwa mujibu wa sheria za nchi ili kupata nafuu inayohitajika.
3. Mahakama inaweza, kwa mujibu wa ibara ndogo ya (1), kutoa maelekezo itakayoona yanafaa, kuweka zuio, katazo au kuamuru jambo lifanyike ambalo lilikuwa limezuiwa.
4. Shauri katika Mahakama la kudai haki za kikatiba kwa mujibu wa masharti ya Ibara hii laweza kufunguliwa na:
  1. Mwanasheria Mkuu;
  2. mtu anayejiwakilisha mwenyewe au taasisi inayowawakilisha wanachama wake;
  3. mtu ambaye hawezi kujiwakilisha anayemwakilisha mtu mwenyewe kwa mujibu wa sheria za nchi; au
  4. mtu anayewakilisha kundi la watu wenye malengo yanayofanana au fulani ambao haki zao jamii ya watu zimevunjwa.
5. Endapo katika shauri lolote inadaiwa kwamba sheria yoyote iliyotungwa au hatua yoyote iliyochukuliwa na Serikali au mamlaka nyingine inafuta au inakataza haki, uhuru na wajibu muhimu utakaotokana na Ibara ya 32 hadi 59, na Mahakama Kuu kama inaridhika basi itatoa tamko kwamba sheria au hatua inayohusika ni batili au kinyume cha Katiba.
6. Iwapo Mahakama Kuu itaona kuwa inafaa, hali au maslahi ya jamii yanahitaji hivyo, badala ya kutamka kuwa sheria au hatua hiyo ni batili, Mahakama Kuu itakuwa na uwezo wa kuamua au kutoa fursa kwa mamlaka nyingine yoyote inayohusika kurekebisha hitilafu iliyopo katika sheria au hatua inayolalamikiwa ndani ya muda utakaopangwa na Mahakama hiyo, sheria au hatua hiyo itaendelea kuwa ni halali hadi marekebisho yatakapofanywa au muda uliowekwa na Mahakama Kuu utakapokwisha, ili mradi muda mfupi zaidi ndiyo uzingatiwe.

### 66. Mipaka Ya Haki Za Binadamu
Haki zote zilizoainishwa katika Sura hii endapo zitahitajika kuwekewa mipaka ni lazima mipaka hiyo itumike kwa uwazi na kidemokrasia kwa kuzingatia utu, usawa, uhuru na vigezo muhimu, ikijumuisha:
1. aina ya haki;
2. umuhimu na sababu za kuweka mipaka;
3. asili na ukubwa wa mpaka husika;
4. uhusiano baina ya mpaka husika na sababu yake;
5. njia nyepesi ya kufikia madhumuni ya matumizi ya mpaka husika; na
6. umuhimu wa kulinda usalama wa nchi.

### 67. Sheria Kuhusu Haki, Uhuru Na Wajibu
Bila kuathiri masharti ya Sura hii, Bunge litatunga sheria, ambayo pamoja na mambo mengine, itasimamia matumizi na utekelezaji wa haki, uhuru na wajibu ulioainishwa katika Sura hii.
