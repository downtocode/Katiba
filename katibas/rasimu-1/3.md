---
title: "2"
style: "chapter page-1"
---

# Sura ya Tatu: ARDHI, MALIASILI NA MAZINGIRA

### 23. Ardhi Katika Jamhuri Ya Muungano
1. Ardhi katika Jamhuri ya Muungano ndiyo rasilimali kuu kwa ajili ya maendeleo ya kiuchumi, kijamii na ustawi wa nchi na watu wake wote. Serikali ya Jamhuri ya Muungano na Serikali ya Mapinduzi ya Zanzibar zitaweka mipango bora ya matumizi endelevu ya ardhi kwa faida ya kizazi cha sasa na vizazi vijavyo. itasimamiwa kama itatumiwa na itamilikiwa,
2. Ardhi yote itakavyoainishwa na sheria zitakazotungwa na Bunge au Baraza la Wawakilishi, kwa kadri itakavyokuwa, kwa kuzingatia misingi ifuatayo:
  1. raia wa Tanzania pekee ndiye atakayekuwa na haki ya kumiliki ardhi ya Tanzania, na haki hiyo italindwa kwa mujibu wa Katiba hii;
  2. mtu ambaye siyo raia wa Tanzania atakuwa na fursa ya kutumia ardhi kwa ajili ya uwekezaji na maendeleo mengine ya kiuchumi na makaazi;
  3. haki ya kumiliki, kutumia, kuendeleza na kuhifadhi ardhi kwa ajili ya mtu yeyote au makundi ya jamii yakiwemo wakulima, wavuvi, wafugaji, wachimbaji madini na makundi madogo itatambuliwa na kulindwa kwa mujibu wa Katiba hii; na
  4. kila mwanamke atakuwa na haki ya kupata, kumiliki, kutumia, kuendeleza na kusimamia ardhi kwa masharti yale yale kama ilivyo kwa mwanaume.
  
### 24. Matumizi Bora Ya Ardhi
Bunge au Baraza la Wawakilishi, kwa kadri itakavyokuwa, litatunga sheria itakayoweka masharti kuhusu mgawanyo na matumizi bora ya ardhi kwa makundi mbalimbali ya jamii.

### 25. Fidia
Bila kuathiri masharti ya Ibara ya 47(2), Serikali itaweka utaratibu wa kisheria kwa ajili ya malipo ya fidia stahiki endapo eneo au sehemu ya ardhi itachukuliwa kwa matumizi ya maendeleo ya kiuchumi na ya kijamii.

### 26. Maliasili
Maliasili zote za Taifa ikiwa ni pamoja na madini, gesi na mafuta ni mali ya umma, na Serikali ya Jamhuri ya Muungano au Serikali ya Mapinduzi ya Zanzibar itaweka utaratibu wa kuhakikisha zinatumika kwa manufaa ya kizazi cha sasa na vizazi vijavyo.

### 27. Mazingira
Serikali itaweka mipango na mikakati mahsusi kwa ajili ya:
  1. kuhakikisha matumizi endelevu, usimamizi na uhifadhi wa mazingira na maliasili, kwa manufaa ya kizazi cha sasa na vizazi vijavyo;
  2. kusimamia na kutunza maeneo ya kihistoria na ya kale kwa manufaa ya wananchi wote;
  3. kuhakikisha kuwa taasisi za umma na asasi za kiraia zinawajibika kusimamia utekelezaji wa matakwa ya kisheria katika kulinda na kuhifadhi mazingira; na
  4. kuhakikisha kwamba wananchi wa Tanzania ndio wenye haki ya kumiliki rasilimali za kijenetiki za Tanzania kwa manufaa ya Taifa.
