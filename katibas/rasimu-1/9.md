---
title: "9"
style: "chapter page-1"
---

# Sura ya Tisa: UHUSIANO NA URATIBU WA MAMBO YA MUUNGANO

### 127. Tume Ya Usimamizi Na Uratibu Wa Mambo Ya Muungano
1. Kutakuwa na Tume ya Usimamizi na Uratibu wa Mambo ya Muungano ambayo itajulikana kwa kifupi kama “Tume ya Mambo ya Muungano”.
1. Tume ya Mambo ya Muungano itakuwa na wajumbe wafuatao:
	1. Makamu wa Kwanza wa Rais ambaye atakuwa Mwenyekiti;
	1. Waziri Mkuu wa Jamhuri ya Muungano;
	1. Kiongozi wa shughuli za Serikali katika Baraza la Wawakilishi; na
	1. Mawaziri wenye dhamana ya masuala ya Muungano.
1. Mwenyekiti wa Tume ya Mambo ya Muungano anaweza kumwalika mtu yeyote atakayeona anafaa kwa ajili ya kufafanua jambo kwenye Tume kabla ya kufikia uamuzi.

### 128. Majukumu Ya Tume Ya Mambo Ya Muungano
1. Tume ya Mambo ya Muungano itakuwa na jukumu maalum la kuwezesha uratibu na ushirikiano katika kutekeleza masharti ya Katiba hii, sera, sheria, mipango na mikakati baina ya Serikali ya Jamhuri ya Muungano na Serikali ya Mapinduzi ya Zanzibar na pia itakuwa chombo maalum kwa ajili ya:
	1. kuweka utaratibu bora na endelevu wa kushauriana na kushirikiana baina ya Serikali ya Jamhuri ya Muungano na Serikali ya Mapinduzi ya Zanzibar;
	1. kuweka mazingira wezeshi kwa ajili ya kuratibu na kusimamia, utekelezaji wa Mambo ya Muungano kwa manufaa ya ustawi wa wananchi wote;
	1. kupendekeza na kusimamia utaratibu utakaowezesha uwakilishi wa pande zote mbili za Muungano katika maeneo na masuala mbalimbali kwa nia ya kukuza umoja na mshikamano katika utekelezaji wa Mambo ya Muungano;
	1. kukuza na kuwezesha uratibu na ushirikiano baina ya Serikali ya Jamhuri ya Muungano na Serikali ya Mapinduzi ya Zanzibar katika Mambo yasiyo ya Muungano kwa lengo la kuwezesha kufanana kwa kiwango cha utoaji huduma kwa wananchi wote;
	1. kuratibu masuala yenye maslahi kwa Taifa;
	1. kusimamia uwakilishi wa pande zote mbili za Muungano katika masuala ya ajira katika utumishi wa Jamhuri ya Muungano; na
	1. kusuluhisha na kutatua migogoro baina ya Serikali ya Jamhuri ya Muungano na Serikali ya Mapinduzi ya Zanzibar.
1. Kwa madhumuni ya ibara ndogo ya (1)(g), endapo upande wowote haukuridhishwa na uamuzi uliotolewa na Tume, unaweza kupeleka shauri katika Mahakama ya Juu ambayo uamuzi wake utakuwa wa mwisho.
1. Kwa madhumuni ya ibara ndogo ya (1)(f), Tume ya Mambo ya Muungano itaweka utaratibu utakaowezesha uteuzi wa viongozi na watumishi katika taasisi au wizara za Muungano kufanyika kwa kuzingatia uwakilishi wa pande zote mbili za Muungano.
1. Bunge litatunga sheria itakayoainisha:
	1. utaratibu wa utekelezaji wa majukumu ya Tume;
	1. uanzishwaji, muundo na majukumu ya Sekretarieti ya Tume ya Mambo ya Muungano;
	1. utaratibu wa kusuluhisha na kutatua migogoro baina ya Serikali ya Jamhuri ya Muungano na Serikali ya Mapinduzi Zanzibar; na
	1. mambo mengine yote yanayohusu Tume ya Mambo ya Muungano.
