---
title: "17"
style: "chapter page-1"
---

# Sura Ya Kumi Na Saba: ULINZI NA USALAMA WA JAMHURI YA MUUNGANO


### 265. Usalama Wa Taifa

1. Jukumu la ulinzi na usalama wa Jamhuri ya Muungano ni la kila raia.
1. Usalama wa Jamhuri ya Muungano unahusu ulinzi wa mipaka yote ya eneo la Jamhuri ya Muungano kama ilivyoanishwa katika Ibara ya 2 ikiwa ni pamoja na ardhi, anga, mito, maziwa, visiwa na bahari kuu, watu wake, mali zao, haki, uhuru na maslahi mengine ya kitaifa dhidi ya vitisho vya ndani na nje ya nchi.
1. Ulinzi na usalama wa Jamhuri ya Muungano utaimarishwa kulingana na kanuni zifuatazo:
	1. ulinzi na usalama wa Taifa unaongozwa kwa mamlaka ya Katiba hii; na
	1. ulinzi na usalama wa Taifa utatekelezwa kwa kuzingatia sheria za nchi na za kimataifa, na kwa kuheshimu utawala wa sheria na haki za binadamu.

### 266. Vyombo Vya Ulinzi Na Usalama Wa Taifa

1. Vyombo vya ulinzi na usalama wa Taifa vitakuwa ni:
	1. Jeshi la Ulinzi la Wananchi wa Tanzania;
	1. Jeshi la Polisi la Jamhuri ya Muungano; na
	1. Idara ya Usalama wa Taifa.
1. Wajibu wa vyombo vya ulinzi na usalama wa Taifa na mfumo wa usalama ni kulinda mipaka ya Jamhuri ya Muungano, rasilimali za nchi, maslahi ya raia na watu wengine, mali zao, haki na uhuru, mamlaka ya nchi, amani na umoja wa kitaifa.
1. Katika utekelezaji wa majukumu yao, vyombo vya ulinzi na usalama wa Taifa na kila mtumishi wa vyombo hivyo hataruhusiwa:
	1. kuwa na upendeleo kwa njia yoyote;
	1. kujiunga na chama chochote cha siasa au kuendeleza maslahi ya chama chochote cha siasa au sera zake;
	1. kuhujumu maslahi ya kisiasa au mpango wa kisiasa ambao ni halali chini ya Katiba hii;
	1. kutishia, kudhulumu au kuwatendea ukatili raia na watu wengine; na
	1. kutii amri yoyote isiyokuwa halali.
1. Mtu hataruhusiwa kuanzisha taasisi, kampuni, jumuiya au shirika linalohusiana na ulinzi na usalama wa Taifa au ushirika wa kijeshi, isipokuwa kama inavyoruhusiwa na Katiba hii au sheria.
1. Vyombo vya ulinzi na usalama wa Taifa vitakuwa chini ya mamlaka ya Amiri Jeshi Mkuu.
1. Bunge litatunga sheria kuweka masharti kuhusu utekelezaji wa majukumu, uratibu na usimamizi wa vyombo vya ulinzi na usalama wa Taifa.

### 267. Baraza La Usalama La Taifa

1. Kutakuwa na Baraza la Usalama la Taifa litakalokuwa na wajumbe wafuatao:
	1. Rais ambaye atakuwa ni Mwenyekiti;
	1. Makamu wa Kwanza wa Rais;
	1. Rais wa Zanzibar na Makamu wa Pili wa Rais;
	1. Waziri Mkuu na Makamu wa Tatu wa Rais.
1. Mwenyekiti anaweza kumualika mtu yeyote kushiriki katika kikao cha Baraza la Usalama la Taifa.
1. Kutakuwa na Sekretarieti ya Baraza la Usalama la Taifa itakayoongozwa na Katibu Mkuu Kiongozi.
1. Baraza la Usalama la Taifa litaweka utaratibu wa mwenendo wa vikao vyake.
1. Bunge litatunga sheria itakayoweka masharti kuhusu utekelezaji wa majukumu ya Baraza la Usalama la Taifa.

### 268. Majukumu Ya Baraza La Usalama La Taifa

 Baraza la Usalama la Taifa litakuwa na majukumu yafuatayo:
	1. kuunganisha sera za ndani, sera za nchi za nje na za kijeshi kuhusiana na usalama wa Taifa ili kuwezesha taasisi za ulinzi na usalama wa Taifa kushirikiana kikamilifu;
	1. kupokea na kutathmini taarifa kutoka katika vyombo vya ulinzi na Usalama wa Taifa na taasisi za Serikali kuhusiana na usalama wa nchi;
	1. kutekeleza majukumu mengine yoyote kama Rais atakavyoagiza.

### 269. Kuanzishwa Kwa Jeshi La Ulinzi La Wananchi Wa Tanzania

1. Kutakuwa na Jeshi la Ulinzi la Wananchi wa Tanzania litakalokuwa na jukumu la kulinda uhuru na mipaka ya Jamhuri ya Muungano na kusimamia ulinzi na usalama wa wananchi.
1. Rais anaweza kuanzisha vikosi vingine vya Jeshi la Ulinzi la Wananchi wa Tanzania kama atakavyoona inafaa.

### 270. Uteuzi Wa Mkuu Wa Majeshi Ya Ulinzi

1. Kutakuwa na Mkuu wa Majeshi ya Ulinzi ambaye atakuwa raia wa kuzaliwa wa Jamhuri ya Muungano na atakayeteuliwa na Rais.
1. Mkuu wa Majeshi ya Ulinzi atatekeleza majukumu yake kwa mujibu wa sheria za nchi.

### 271. Madaraka Ya Amiri Jeshi Mkuu

1. Bila kuathiri masharti yatakayowekwa na sheria, Rais kwa nafasi ya madaraka ya Amiri Jeshi Mkuu atakuwa na mamlaka ya kuyaamuru majeshi ya nchi:
	1. kutenda mambo yanayohusika na vita vya ulinzi wa Jamhuri ya Muungano;
	1. kuokoa maisha na mali za watu wakati wa hali ya hatari;
	1. kutoa msaada kwa jamii wakati wa dharura au majanga; na
	1. kutenda mambo mengineyo ambayo Amiri Jeshi Mkuu ataona yanahitajika, na kwa ajili hiyo Amiri Jeshi Mkuu anaweza kuyaamuru majeshi hayo yatekeleze mambo hayo ndani au nje ya Jamhuri ya Muungano.
1. Katika utekelezaji wa masharti ya Ibara hii na kwa kuzingatia sheria, madaraka juu ya mambo yafuatayo yatakuwa mikononi mwa Amiri Jeshi Mkuu:
	1. kuwateua viongozi katika majeshi ya ulinzi ya Jamhuri ya Muungano;
	1. kuwatunuku kamisheni maafisa katika majeshi ya ulinzi;
	1. kuwateua wanajeshi watakaoongoza vikosi mbali mbali vya majeshi ya ulinzi;
	1. kumwamuru mwanajeshi yeyote asitumie madaraka yoyote aliyokabidhiwa na ambayo yanaambatana na kuwa kwake mwanajeshi; na
	1. kulinda uhuru na mipaka ya Jamhuri ya Muungano.
1. Kwa madhumuni ya Ibara hii, jambo lolote atakalotenda mwanajeshi kinyume cha amri ya Amiri Jeshi Mkuu litakuwa batili.

### 272. Jeshi La Polisi La Jamhuri Ya Muungano

Kutakuwa na Jeshi la Polisi la Jamhuri ya Muungano litakalokuwa na jukumu la ulinzi na usalama wa watu na mali zao kwa mujibu wa masharti ya Katiba hii.

### 273. Uteuzi Wa Mkuu Wa Jeshi La Polisi

1. Kutakuwa na Mkuu wa Jeshi la Polisi la Jamhuri ya Muungano ambaye atakuwa raia wa kuzaliwa wa Jamhuri ya Muungano na atakayeteuliwa na Rais.
1. Mkuu wa Jeshi la Polisi atatekeleza majukumu yake kwa mujibu wa sheria za nchi.

### 274. Uanzishwaji Wa Huduma Nyingine Za Ulinzi

 Bila kuathiri masharti ya Ibara ya 266, Bunge laweza kutunga sheria kwa ajili ya kuweka masharti yatakayoruhusu kuanzisha, kudhibiti na kusimamia taasisi nyingine zinazotoa huduma za ulinzi.
	1. Idara ya Usalama wa Taifa ya Jamhuri ya Muungano

### 275. Kuanzishwa Kwa Idara Ya Usalama Wa Taifa

1. Kutakuwa na Idara ya Usalama wa Taifa ya Jamhuri ya Muungano itakayoitwa “Idara ya Usalama wa Taifa”.
1. Idara ya Usalama wa Taifa itahusika na shughuli za kuimarisha usalama wa Jamhuri ya Muungano na kulinda maslahi ya Taifa na ya watu wake na itatekeleza majukumu mengine kama yatakavyoainishwa na sheria.

### 276. Uteuzi Wa Mkurugenzi Mkuu Wa Idara Ya Usalama Wa Taifa

1. Kutakuwa na Mkurugenzi Mkuu wa Idara ya Usalama wa Taifa ambaye atakuwa raia wa kuzaliwa wa Jamhuri ya Muungano na atakayeteuliwa na Rais.
1. Mkurugenzi Mkuu wa Idara ya Usalama wa Taifa atatekeleza majukumu yake kwa mujibu wa sheria za nchi.
