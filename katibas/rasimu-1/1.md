---
title: "1"
style: "chapter page-1"
---

# Sura ya Kwanza: JAMHURI YA MUUNGANO WA TANZANIA
## Jina, Mipaka, Alama, Lugha na Tunu za Taifa
### 1. Jamhuri ya Muungano wa Tanzania
1. Jamhuri ya Muungano wa Tanzania ni nchi yenye mamlaka kamili ambayo imetokana na Muungano wa nchi mbili za Jamhuri ya Tanganyika na Jamhuri ya Watu wa Zanzibar ambazo kabla ya Hati ya Makubaliano ya Muungano ya tarehe 22 Aprili, 1964 zilikuwa nchi huru.
2. Jamhuri ya Muungano wa Tanzania ni nchi ya kidemokrasia inayofuata mfumo  wa vyama vingi vya siasa, utawala wa sheria, inayoheshimu misingi ya haki za binadamu, isiyofungamana na dini yoyote na inayojitegemea.
3. Hati ya Makubaliano iliyorejewa katika ibara ndogo ya (1) ndiyo msingi mkuu wa Jamhuri ya Muungano wa Tanzania, na Katiba hii, kwa kadri itakavyorekebishwa, itakuwa ni mwendelezo wa Makubaliano hayo.

### 2. Eneo la Jamhuri ya Muungano wa Tanzania
1. Eneo la Jamhuri ya Muungano wa Tanzania ni:
	1. eneo lote la Tanzania Bara, ikiwa ni pamoja na eneo lake la bahari ambalo kabla ya Muungano lilikuwa likiitwa Jamhuri ya Tanganyika pamoja na maeneo mengine yatakayoongezeka; na
    2. eneo lote la Zanzibar, ikiwa ni pamoja na eneo lake la bahari ambalo kabla ya Muungano lilikuwa likiitwa Jamhuri ya Watu wa Zanzibar pamoja na maeneo mengine yatakayoongezeka.
2. Rais wa Jamhuri ya Muungano atakuwa na mamlaka ya kuigawa Jamhuri ya Muungano katika mikoa, wilaya na maeneo mengine: Isipokuwa kwa upande wa Tanzania Zanzibar, Rais atashauriana na Rais wa Zanzibar kabla ya kuigawa Tanzania Zanzibar katika mikoa, wilaya au maeneo mengine.
3. Kwa madhumuni ya ibara ndogo ya (1), Bunge litatunga sheria itakayoainisha na kufafanua mipaka ya eneo la Jamhuri ya Muungano.

### 3. Alama na Sikukuu za Taifa
1. Alama za Taifa zitakuwa ni:
	1. Bendera ya Taifa;
    2. Wimbo wa Taifa; na
    3. Nembo ya Taifa, kama zitakavyoainishwa katika sheria za nchi.
2. Sikukuu za kitaifa zitakuwa:
	1. Siku ya Uhuru wa Tanganyika, itakayoadhimishwa tarehe 9 Disemba; 
    2. Siku ya Mapinduzi ya Zanzibar, itakayoadhimishwa tarehe 12 Januari; 
    3. Siku ya Muungano wa Tanganyika na Zanzibar, itakayoadhimishwa tarehe 26 Aprili; na
    4. sikukuu nyingine zitakazoainishwa na sheria za nchi.
3. Kila sikukuu ya kitaifa itakuwa ni siku ya mapumziko.

### 4. Lugha ya Taifa na mawasiliano mbadala 
1. Lugha ya Taifa ya Jamhuri ya Muungano wa Tanzania ni Kiswahili na itatumika katika mawasiliano rasmi ya kitaifa na kiserikali.
2. Bila kuathiri masharti ya ibara ndogo ya (1), lugha ya Kiingereza au lugha  nyingine yoyote ya kimataifa inaweza kutumika kama lugha rasmi ya mawasiliano ya kiserikali, pale itakapohitajika.
3. Kwa mujibu wa Ibara hii, lugha ya alama kwa viziwi na lugha ya alama mguso kwa viziwi wasioona, zitakuwa lugha rasmi za mawasiliano.
4. Serikali itaweka mazingira yatakayowezesha kuwepo kwa mawasiliano mbadala zikiwemo lugha ya alama, lugha ya alama mguso, maandishi yaliyokuzwa na nukta nundu kwenye sehemu muhimu za umma na katika vyombo vya habari vinavyotangaza habari zake kitaifa kwa ajili ya watu wenye ulemavu.

### 5. Tunu za Taifa
1. Jamhuri ya Muungano wa Tanzania itaenzi na kuzingatia Tunu za Taifa zifuatazo:
	1. lugha ya Kiswahili;
    2. Muungano;
    3. utu na udugu; na
    4. amani na utulivu.

### 6. Misingi ya Utawala Bora
1. Katika utekelezaji wa mamlaka au shughuli zozote kwa mujibu wa Katiba hii au sheria za nchi, misingi ya utawala bora katika Ibara hii ni lazima izingatiwe na kufuatwa na taasisi ya Serikali, ofisa wa Serikali au mtu yeyote aliyepewa dhamana ya:
	1. kutumia au kutafsiri Katiba hii;
    2. kutunga, kutumia au kutafsiri sheria yoyote; na 
    3. kufanya au kutekeleza maamuzi ya sera za kitaifa.
2. Misingi ya utawala bora katika Jamhuri ya Muungano itajumuisha:
	1. uadilifu;
    2. demokrasia;
    3. uwajibikaji;
    4. utawala wa sheria;
    5. ushirikishwaji wa wananchi;
    6. haki za binadamu;
    7. usawa wa jinsia;
    8. umoja wa kitaifa;
    9. uwazi; na
    10. uzalendo.

## Mamlaka Ya Wananchi, Utii Na Hifadhi Ya Katiba
### 7. Mamlaka ya Wananchi
1. Wananchi ndiyo msingi wa mamlaka yote, na kwa hiyo:
	1. Serikali itapata madaraka na mamlaka yake kutoka kwa wananchi ambao kwa umoja na ujumla wao wanaimiliki na kuipatia Katiba hii uhalali;
	2. lengo kuu la Serikali litakuwa ni maendeleo na ustawi wa wananchi;
	3. Serikali itawajibika kwa wananchi; na
	4. wananchi watashiriki katika shughuli za Serikali kwa mujibu wa masharti ya Katiba hii.
2. Kwa mujibu wa Ibara hii, Serikali ya Jamhuri ya Muungano na Serikali ya Mapinduzi ya Zanzibar zitapata madaraka na mamlaka yake kutoka kwa wananchi kupitia uchaguzi wa kidemokrasia utakaoendeshwa na kusimamiwa na vyombo vitakavyopewa mamlaka na Katiba hii na Katiba ya Zanzibar, kwa kadri itakavyokuwa.

### 8. Watu na Serikali
1. Serikali na vyombo vyake, katika uendeshaji na utekelezaji wa shughuli zake, itazingatia azma ya kukuza umoja wa kitaifa na kudumisha heshima ya Taifa.
2. Kwa madhumuni ya masharti ya ibara ndogo ya (1), Serikali na vyombo vyake vinawajibika kuelekeza sera, sheria na shughuli zake zote kwa lengo la kuhakikisha kwamba:
	1. utu, heshima na haki za binadamu zinalindwa, zinathaminiwa, zinahifadhiwa na kudumishwa kwa kuzingatia mila na desturi za Watanzania na mikataba ya kimataifa iliyoridhiwa na Jamhuri ya Muungano;
    2. sheria za nchi zinasimamiwa na kutekelezwa;
    3. utajiri wa Taifa unaendelezwa, unahifadhiwa na kutumika kwa manufaa ya wananchi wote na kuzuia unyonyaji wa aina yoyote;
    4. ardhi ikiwa ni rasilimali kuu na msingi wa Taifa, inalindwa, inatunzwa na kutumiwa kwa manufaa, maslahi na ustawi wa kizazi cha sasa na vizazi vijavyo;
    5. maendeleo ya uchumi wa Taifa yanapangwa na kukuzwa kwa ulinganifu na kwa namna ambayo inawanufaisha wananchi wote;
    6. kila mtu mwenye uwezo wa kufanya kazi anafanya kazi, na “kazi” maana yake ni shughuli yoyote halali inayompatia mtu kipato chake;
    7. kunakuwepo fursa na haki zilizo sawa kwa wananchi wote, wanawake na wanaume, bila ya kujali rangi, kabila, nasaba, ulemavu, itikadi, dini au hali ya mtu;
    8. aina zote za dhuluma, vitisho, ubaguzi, ukatili, udhalilishaji, unyanyasaji, rushwa, uonevu au upendeleo zinaondolewa nchini;
    9. utajiri wa rasilimali na maliasili za Taifa unaelekezwa katika kuleta maendeleo, kuondoa umaskini, ujinga na maradhi; na
    10. nchi inaongozwa kwa kufuata misingi ya demokrasia, utawala wa sheria na kujitegemea.

### 9. Ukuu na utii wa Katiba
1. Katiba hii ni sheria kuu katika Jamhuri ya Muungano kwa mujibu wa masharti yaliyowekwa na Katiba hii.
2. Kwa madhumuni ya ibara ndogo ya (1), endapo masharti ya sheria itakayotungwa na vyombo vyenye mamlaka ya kutunga sheria yoyote yatatofautiana na masharti ya Katiba hii, masharti ya sheria hiyo yatakuwa batili na yatatenguka kwa kiwango kile kinachotofautiana na masharti ya Katiba hii.
3. Mtu yeyote, chombo au taasisi ya Serikali, jumuiya, wakala yeyote na  mamlaka binafsi zitakuwa na wajibu wa kuzingatia na kutii masharti ya Katiba hii na sheria za nchi.
4. Sheria yoyote, mila, desturi au uamuzi wowote wa chombo cha dola au ofisa wa Serikali ni sharti ufuate na kuzingatia masharti yaliyomo kwenye Katiba hii na kwamba sheria, mila, desturi au uamuzi wowote ambao hautawiana au kwenda sambamba na masharti ya Katiba hii utakuwa batili.
5. Serikali itaweka utaratibu wa kuwawezesha wananchi kuifahamu, kuilinda na kuitii Katiba hii.

### 10. Hifadhi ya Utawala wa Katiba
1. Mtu au kikundi cha watu hakitachukua au kushikilia mamlaka ya nchi isipokuwa kwa mujibu wa Katiba hii.
2. Kitendo chochote kinachokiuka masharti ya ibara ndogo ya (1) ni batili na ni kitendo cha uhaini kama itakavyoelezwa katika sheria za nchi.
